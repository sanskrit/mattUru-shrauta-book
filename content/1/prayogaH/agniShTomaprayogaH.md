+++
title = "अग्निष्टोमप्रयोगः"

+++
॥ अग्निष्टोमप्रयोगः ॥

## प्रथमोऽध्यायः
॥ अथ प्रथमोऽध्यायः ॥

सोमसङ्कल्पः :-

अथ सोमेन यक्ष्यमाणो ब्राह्मणानार्षेयानृत्विजो वृणीते । यूनस्स्थविरान् वा अनूचानानूर्ध्ववाचोऽ-नङ्गहीनान् । तेभ्यस्सोमं प्राह । वसन्तेऽमावास्यायां पौर्णमास्यां वा सुत्या यथा स्यात्तथोपक्रमः कर्तव्यः । प्रथमसोमे १:- अपरेण गार्हपत्यं दर्भेष्वासीनो दर्भान् धारयमाणः । पवित्रपाणिः पत्न्या सह प्राणानायम्य सङ्कल्पं करोति । त्रिपुरुषसोमपीथविच्छेदनसन्धानार्थं ऐन्द्राग्नपशुं, दौर्ब्राह्मण्य निर्हरणार्थं आश्विनं पशुं, अग्नीषोमीयेन पशुना सहालम्भ्यौ कुर्वन्२ सोमेन यक्ष्ये । ज्योतिष्टोमेनाग्निष्टोमेन रथन्तरेण साम्ना द्वादशशतदक्षिणेन सप्रवर्ग्येण तेन परमेश्वरं प्रीणयानि । एका दीक्षा इति पक्षे एकादश्यामुपक्रमः । तिस्रो दीक्षा इति पक्षे नवम्यामुपक्रमः । यस्य पित्रादयः इष्टप्रथमयज्ञास्स ऐन्द्राग्नेनेष्ट्वाथ सोमेन यजेत । अपि वा अग्नीषोमीयेन सहोपालम्भ्यं कुर्यात् । अथ सङ्कल्पः । प्रातरग्निहोत्रं हुत्वा अपरेण गार्हपत्यं दर्भेष्वासीनो दर्भान् धारयमाणः । पवित्रपाणिः पत्न्या सह प्राणानायम्य, देशकालौ सङ्कीर्त्य ममोपात्त --- सोमेन यक्ष्ये ज्योतिष्टोमेनाग्निष्टोमेन रथन्तरेण साम्ना द्वादशशतदक्षिणेन सप्रवर्ग्येण तेन परमेश्वरं प्रीणयानि । विद्युदसि विद्य मे पाप्मानमृतात्सत्यमुपैमि यक्ष्यमाणोऽप उपस्पृशति ।

सोमप्रवाकवरणं, ऋत्विग्भ्यः सोमनिवेदनं च :-

अस्मिन् ज्योतिष्टोमेऽग्निष्टोमे सोमे सोमप्रवाकं त्वां वृणीमहे इति वृत्वा, वृतोऽस्मि करिष्यामीति सोमप्रवाकः । मधुपर्कादिभिरभ्यर्च्य । सोमप्रवाक सोमं मे प्रब्रूहि ऋत्विग्भ्य इत्याह । केभ्य इति सोमप्रवाकेनोक्ते । यजमानः :- विष्णुशर्मादिभ्य इत्याह । अथ सोमप्रवाकः प्रथममध्वर्युगृहं गत्वा यज्ञशर्मणस्सोमो भविष्यति तत्र भवता आध्वर्यवं कर्तव्य ं इत्याह । अध्वर्युस्तं पृच्छति क ऋत्विज इति । आधानादिषु कर्मसु देवदत्तादय इत्याह सोमप्रवाकः । पुनश्च के याजयन्ति इति पृच्छति । ते चान्ये च ३ इत्याह । अध्वर्युणा कच्चिन्नाहीनः इति पृष्टे । नाहीनो ज्योतिष्टोमोऽग्निष्टोमः सोम इत्याह । अध्वर्युणा कच्चिन्न न्यस्तमार्त्विज्यं ४ इति पृष्टे । न न्यस्तमार्त्विज्यं यजमानदोषेण इत्याह । अध्वर्युणा कच्चित् कल्याण्यो दक्षिणाः इति पृष्टे । सोमप्रवाकः सन्ति कल्याण्यो दक्षिणास्सुरूपाः बहुमूल्याः द्वादशशतं गावः इत्याह । अथाध्वर्युर्जपति महन्मे वोचो भर्गो मे वोचो यशो मे वोचस्स्तोमं मे वोचः क्ऌप्तिं मे वोचो भुक्तिं मे वोचस्सर्वं मे वोचस्तन्मावतु तन्माविशतु तेन भुक्षिषीय इति जपित्वा । पद्वा नामासि स्रुतिस्सोमसरणी सोमं गमेयम् यजमानगृहं गच्छन् पन्थानमातिष्ठते । देवो देवमेतु सोमस्सोममेत्वृतस्य पथा विहाय दौष्कृत्यम् इत्यभिप्रव्रजति । पितरो भूः प्राचीनावीती दक्षिणावृत्तस्स्वान् पितॄनुपतिष्ठते । यज्ञोपवीत्यप उपस्पृश्य । जीवत्पितृकस्य नोपस्थानम् । प्रतिप्रस्थातृनेष्ट्रुन्नेतॄणां क्रमेणैवम् । एवं भवता ब्रह्मत्वं कर्तव्यमित्यादि प्रश्नप्रतिवचने पूर्ववत् । ब्राह्मणाच्छंस्याग्नीध्रपोतॄणां क्रमेणैवम् ।

होतृगणस्य प्रश्नप्रतिवचने :-

यज्ञशर्मणः सोमो भविष्यति तत्र भवता हौत्रं कर्तव्यम् । को यज्ञः । ज्योतिष्टोमोऽग्निष्टोमस्सोमः । क ऋत्विजः । नारायणशर्मादयः । का दक्षिणा । द्वादशशतं गावो दक्षिणाः । मैत्रावरुणाच्छावाक-ग्रावस्तुतां क्रमेणैवम् ।

उद्गातॄणां प्रश्नप्रतिवचने :-

यज्ञशर्मणस्सोमो भविष्यति तत्र भवता औद्गात्रं कर्तव्यं इत्यादि प्रश्नप्रतिवचने अध्वर्युवत् । प्रस्तोतृप्रतिहर्तृसुब्रह्मण्यानां क्रमेणैवम् ।

सदस्यस्य प्रश्नप्रतिवचने :-

यज्ञशर्मणस्सोमो भविष्यति तत्र भवता सदस्यत्वं कर्तव्यम् । प्रश्नप्रतिवचने अध्वर्युवत् । महर्त्विग्वरण पक्षे चतुर्णामेव ।

ऋत्विग्वरणम् :-

यजमानः अस्मिन् ज्योतिष्टोमेऽग्निष्टोमे सोमे अध्वर्युं त्वां वृणीमहे । वृतोऽस्मि करिष्यामीत्यध्वर्युः । एवं ब्रह्माणं होतारं उद्गातारं च वृणीते । तान् वृणिते चतुरस्सर्वान् वा । यजमानः :- अग्निर्मे होता [उपांशु] अमुकशर्मा मानुषः [उच्चैः] इति होतारम् । आदित्यो मेऽध्वर्युः [उपांशु] अमुकशर्मा मानुषः [उच्चैः] इत्यध्वर्युम् । चन्द्रमा मे ब्रह्मा [उपांशु] अमुकशर्मा मानुषः [उच्चैः] ब्रह्माणम् । पर्जन्यो म उद्गाता [उपांशु] अमुकशर्मा मानुषः [उच्चैः] इत्युद्गातारम् । चतुर्णां वरणपक्षे मन्त्रवरणेन अवृता एवेतरे स्वस्वकर्मभ्यः पुरस्तादमुकं त्वामहं वृणे अमुकं त्वामहं वृणे इति वृताः कर्म कुर्वन्ति

सर्ववरणपक्षे = आकाशो मे सदस्यः [उपांशु] अमुकशर्मा मानुषः [उच्चैः] इति सदस्यपक्षे । आपो मे होत्राशंसिनः [उपांशु] अमुकशर्माणो मानुषाः [उच्चैः] इति सप्तहोत्रकान् युगपद्वृणीते । रश्मयो मे चमसाध्वर्यवः [उपांशु] अमुकशर्माणो मानुषाः [उच्चैः] इति दश चमसाध्वर्यून् युगपद्वृणीते । ततः प्रतिप्रस्थातृप्रस्तोतृप्रतिहर्तृग्रावस्तोत्रुन्नेतृसुब्रह्मण्यान् वृणीते । ततो मन्त्रवरणक्रमेण तेभ्यो मधुपर्कं ददाति । स्वस्वगृह्योक्तेन विधिना । प्रथमं होत्रे होतृवदुद्गातुश्च । सर्वेभ्यो मधुपर्कं दत्वा १।

देवतोपस्थानं, नान्दीश्राद्धञ्च :-

देवता एवोपतिष्ठेत गार्हपत्यस्य पश्चात्तिष्ठन् सक्षेदं पश्य विधर्तरिदं पश्य नाकेदं पश्य । रमतिः पनिष्ठर्तं वर्षिष्ठममृतायान्याहुः । सूर्यो वरिष्ठो अक्षभिर्विभात्यनु द्यावापृथिवी देवपुत्रे । अत्र वा प्रवर्ग्यसम्भरणम् । ततो यजमानो नान्दीश्राद्धं करोति । तत्र दक्षक्रतुसंज्ञका विश्वेदेवा इति विशेष: ।

देवयजनगमनम् :-

अयं ते योनिर्ऋत्वियः यतो जातो अरोचथाः । तं जानन्नग्न आरोहाथा नो वर्धया रयिम् इति गार्हपत्यं अरण्योस्समारोप्य, आत्मसमारोपणं वा (अपस्तम्बानामेव) । यज्ञोपकरणैस्सह पत्न्या अन्वारब्धो देवयजनं गत्वा पादौ प्रक्षाल्य आचम्य । एदमगन्म देवयजनं पृथिव्या विश्वे देवा यदजुषन्त पूर्व ऋक्सामाभ्यां यजुषा सन्तरन्तो रायस्पोषेण समिषा मदेम यजमानो देवयजनमध्यवस्यति । प्राग्वंशस्य मध्यमं स्थूणाराजमारभ्य जपतीति वाजसनेयकम् । यदा पूर्णमासे दीक्षा तदा देवयजनमध्यवस्यतीत्यन्तं कृत्वा युञ्जते मन इत्यादि देवपुरश्चरसघ्यासं त्वेत्यन्तं प्रवर्ग्यसम्भरणम् । अध्वर्युः :- उद्धत्यावोक्ष्य, ततो मथित्वा उपावरोह्य वा आयतने निदधाति । यजमानः :- द्रव्यनिर्देशं करोति । आज्यं पशवः पुरोडाशीया एते मे यज्ञार्थाः तेषु यावद्यज्ञमुपयोक्ष्ये, तावन्मे यज्ञार्थं, शेषाद्ब्राह्मणा भुञ्जीरन् ।

सम्भारयजुषः हवनम् :-

अध्वर्युः - आहवनीयं विहृत्य सम्भारयजूंषि जुहोति । लौकिकाज्येन जुह्वां सकृत्सकृद्गृहीत्वा अग्निर्यजुर्भिस्स्वाहा । अग्नये यजुर्भ्य इदम् । सविता स्तोमैस्स्वाहा । सवित्रे स्तोमेभ्य इदम् । इन्द्र उक्थामदैस्स्वाहा । इन्द्रायोक्थामदेभ्य इदम् । मित्रावरुणावाशिषा स्वाहा । मित्रावरुणाभ्यामाशिष इदम् । अङ्गिरसो धिष्णियैरग्निभिस्स्वाहा । अङ्गिरोभ्यो धिष्णियेभ्योऽग्निभ्य इदम् । मरुतस्सदो-हविर्धानाभ्याꣲ् स्वाहा । मरुद्भ्यः सदोहविर्धानाभ्यामिदम् । आपः प्रोक्षिणीभिस्स्वाहा । अद्भ्यः प्रोक्षणीभ्य इदम् । ओषधयो बर्हिषा स्वाहा । ओषधीभ्यो बर्हिष इदम् । अदितिर्वेद्या स्वाहा । अदित्यै वेद्या इदम् । सोमो दीक्षया स्वाहा । सोमाय दीक्षाया इदम् । त्वष्टेध्मेन स्वाहा । त्वष्ट्र इध्मायेदम् । विष्णुर्यज्ञेन स्वाहा । विष्णवे यज्ञायेदम् । वसव आज्येन स्वाहा । वसुभ्य आज्यायेदम् । आदित्या दक्षिणाभिस्स्वाहा । आदित्येभ्यो दक्षिणाभ्य इदम् । विश्वे देवा ऊर्जा स्वाहा । विश्वेभ्यो देवेभ्य ऊर्ज इदम् । पूषा स्वगाकारेण स्वाहा । पूष्णे स्वगाकारायेदम् । बृहस्पतिः पुरोधया स्वाहा । बृहस्पतये पुरोधाया इदम् । प्रजापतिरुद्गीथेन स्वाहा । प्रजापतय उद्गीथायेदम् । अन्तरिक्षं पवित्रेण स्वाहा । अन्तरिक्षाय पवित्रायेदम् । वायुः पात्रैस्स्वाहा । वायवे पात्रेभ्य इदम् । अहꣴ् श्रद्धया स्वाहा । मह्यꣴ् श्रद्धाया इदम् ।

सोमपूजा, सप्तहोतृहोमश्च :-

अपरित्यज्याग्निं अत्र राजानमाहृत्य अध्वर्युब्रह्मयजमानाः नमस्सोमाय राज्ञे इति गन्धादिभिरभ्यर्च्य । पयसौदनेन परिवेविषन्ति आ क्रयात् । धूपदीपौ न स्तः १। अग्निं परित्यज्य । पुनर्विहृत्य जुह्वां सकृद्गृहीत्वा । सप्तहोतारं मनसानुद्रुत्य आहवनीये सग्रहं जुहोति । महाहविर्होता । सत्यहविरध्वर्युः । अच्युतपाजा अग्नीत् । अच्युतमना उपवक्ता । अनाधृष्यश्चाप्रतिधृष्यश्च यज्ञस्याभिगरौ । अयास्य उद्गाता । वाचस्पते हृद्विधे नामन् । विधेम ते नाम । विधेस्त्वमस्माकं नाम । वाचस्पतिस्सोममपात् । मा दैव्यस्तन्तुश्छेदि मा मनुष्यः । नमो दिवे । नमः पृथिव्यै स्वाहा । वाचस्पतये ब्रह्मण इदम् । अग्निं परित्यज्य । सोमे सप्तहोतारं हुत्वा पुनर्विहृत्य कूश्माण्डैर्जुहोति । अग्निं परित्यज्य ।

दीक्षणीयेष्टेः पुरस्तात् आहवनीयोपस्थानम् :-

दीक्षणीयार्थं गार्हपत्यादाहवनीयमुद्धृत्य । दक्षिणाग्निं प्रणीय आहवनीयं प्रणयति । स्वे दक्षे दक्षपितेह सीद देवानाꣳ सुम्नो महते रणाय । स्वासस्स्थस्तनुवा सं विशस्व पितेवैधि सूनव आ सुशेवः । शिवो मा शिवमाविश सत्यं मा आत्मा श्रद्धा मेऽक्षितिस्तपो मे प्रतिष्ठा सवितृप्रसूता मा दिशो दीक्षयन्तु सत्यमस्मि पुरस्ताद्दीक्षणीयाया आहवनीयं यजमान उपतिष्ठते ।

दीक्षणीयेष्टिः

अथ दीक्षणीयायास्तन्त्रं प्रक्रमयति ।

आरम्भतः प्राग्यदि होमकालो हुत्वाग्निहोत्रं त्वथ दीक्षणीया ।

प्रधानयागात्पुरतो यदि स्यात् तदैव होमः परतो न होमः ॥

अध्वर्युः :- देवा गातुविद इत्यादि । अद्य यज्ञाय, इमामूर्जमेकादशीं --- दैक्षणीयꣳ हविः । पौर्णमासं तन्त्रम् । सप्तदश सामिधेन्यः । बर्हिराहृत्य व्रतप्रवेशः । ततस्त्वां त्रयोविꣳशतिधा । अलङ्कृत्य, परिस्तीर्य, देवा देवेषु, कर्मणे वां इत्यादि । पात्रप्रयोगकाले एकादशकपालानि स्फ्यश्च द्वन्द्वम् । प्रणीताऽन्वाहार्यस्थालीवर्जमितराणि प्रकृतिवत् । न ब्रह्मवरणम् ।

न भूपतेऽहं न च सा म आशीर्न स्वामिभागो न च दक्षिणात्र ।

संपत्नीयं प्रागिह देवपत्न्या आज्येडया संस्थितिरत्र कार्या ॥

ब्रह्मा तूष्णीमतिक्रम्य मन्त्रेण निरसनोपवेशने करोति । अध्वर्युः - यजमान वाचं यच्छ । सं विशन्तां इत्यादि । निर्वपणकाले अग्नाविष्णुभ्यां जुष्टं निर्वपामि । अग्नाविष्णू हव्यꣳ रक्षेथाम् । अग्नाविष्णुभ्यां वो जुष्टं प्रोक्षामि । अग्नाविष्णुभ्यां जुष्टमधिवपामि । कपालानामुपधानकाले अष्टावुपधाय तूष्णीं त्रीणि । अग्नाविष्णुभ्यां जुष्टꣳ संवपामि । तूष्णीमभिघारणम् । प्रियेणेत्यासादनम् । अयं यज्ञो, ममाग्ने, चतुर्होतेत्यासन्नाभिमर्शनम् । होतरेहि, प्रस्तोतरेहि । अवद्यमाने साम । उपांशु प्रधानयागः । अग्नाविष्णुभ्यां (उपांशु)अनुब्रूहि (उच्चैः) । अग्नाविष्णू (उपांशु)यज (उच्चैः) । अग्नाविष्णुभ्यामिदम् । अग्नाविष्ण्वोरहं देवयज्यया वृत्रहा भूयासम् । न पार्वणहोमः । नारिष्ठान् हुत्वा । अविरुज्य प्राशित्रम् । न यजमानभागम् । इडायां सा मे सत्याशीराशीर्म ऊर्जमिति न भवत्या सवनीयपश्विडान्तम् । न दक्षिणा । अग्नाविष्ण्वोरहमुज्जितिम् । एमा अग्मन्निति न भवत्या सवनीयात् । पुरस्ताद्देवपत्नीभ्यः संपत्नीयं जुहोति । आज्येडान्ता दीक्षणीया सन्तिष्ठते ॥

इत ऊर्ध्वं दर्शपूर्णमासप्रकृतीनां सोमेऽग्न्यन्वाधानं व्रतोपायनं, आरण्याशनं, जागरणं, दक्षिणादानं, पत्न्यास्सन्नहनं, विमोचनमिति न विद्यन्त आ समाप्तेः । अग्न्यन्वाधानं तु दीक्षणीयायां क्रियेत, पत्न्याश्च सन्नहनम् । धारयति ध्रौवमाज्यम् ।

प्राचीनवंशकरणं, यजमानपत्न्योः दीक्षाङ्गसंस्काराः, क्षौरम् :-

प्राचीनवंशं करोति । षोडश प्रक्रमायामाः द्वादश व्यासः, पुरस्तादुन्नतं, पश्चान्निनतम् सर्वतः परिश्रितम् । अवान्तरदिक्षु स्रक्तयः, स्रक्तिष्वारोकान्करोति । प्रतिदिशं द्वाराणि । उत्तरेण बहिः प्राग्वंशं परिश्रिते यजमानः केशश्मश्रु वापयते । अध्वर्युः :- तूष्णीं श्मश्रूपपक्षयोर्वपने कृत्वा अपि वा उपपक्षश्मश्रूणां वपने कृते । आप उन्दतु जीवसे दीर्घायुत्वाय वर्चसे दक्षिणं गोदानमुनत्ति । ओषधे त्रायस्वैनम् प्रागग्रं दर्भमन्तर्धाय । ओषधे त्रायस्व मा यजमानो जपति । स्वधिते मैनꣳ हिꣳसीः स्वधितिनाभिनिधाय । स्वधिते मा मा हिꣳसीः यजमानो जपति । देवश्रूरेतानि प्रवपे प्रवपति । स्वस्त्युत्तराण्यशीय यजमानो जपति । एवमुत्तरं गोदानम् । आप उन्दन्त्विात्याद्यशीयेत्यन्तम् । उपपक्षावग्रेऽथ श्मश्रूण्यथ केशान् । अपि वा श्मश्रूण्युपपक्षावथ केशान् १। पत्न्या उपपक्षश्मश्रूणां वपनं केशवर्जम् । नखनिकृन्तनमुभयोः । सव्यस्याग्रे कनिष्ठिकातः । अभ्यन्तरं नखानि कारयते । हस्त्यान्यग्रेऽथ पद्यानि ।

स्नानम् :-

शौचार्थं स्नात्वौदुम्बरेण दतो धावते लोहितमनभिगमयन् । पत्न्या अपि दन्तधावनम् । स्थावरास्वप्सु स्नाति । शङ्खिनीष्ववकिनीषु लोमशे तीर्थे । कुण्डे हिरण्यं निधाय तस्मिन् स्नातीति वाजसनेयकम् । आपो अस्मान्मातरश्शुन्धन्तु घृतेन नो घृतपुवः पुनन्तु विश्वमस्मत्प्र वहन्तु रिप्रम् ॥ हिरण्यवर्णाश्शुचयः पावकाः प्रचक्रमुर्हित्वाऽवद्यमापः । शतं पवित्रा वितता ह्यासु ताभिर्नो देवस्सविता पुनातु ॥ हिरण्यवर्णाश्शुचयः पावका यासु जातः कश्यपो या स्विन्द्रः । अग्निं या गर्भं दधिरे विरूपास्ता न आपश्शꣴ् स्योना भवन्तु इति चैताभ्यां स्नाति । उदाभ्यश्शुचिरा पूत एमि उद्गाहमानो जपति । उदाभ्यश्शुचिरा पूतैमि इति पत्नी । आचम्य । कपोलपरिमितमपोऽश्नाति । पत्नी च । शुद्ध्यर्थमाचमनमुभौ कुरुतः ।

वस्त्रपरिधानम् :-

अथास्मै क्षौममहतं महद्वासः प्रयच्छत्यध्वर्युस्तूष्णीम् । तद्यजमानः प्रतिगृह्णाति । दीक्षासि तपसो योनिस्तपोऽसि ब्रह्मणो योनिर्ब्रह्मासि क्षत्रस्य योनिः, क्षत्रमस्यृतस्य योनिर् ऋतमसि भूरारभे श्रद्धां मनसा दीक्षां तपसा विश्वस्य भुवनस्याधिपत्नी सर्वे कामा यजमानस्य सन्तु तत्परिगृह्य । सोमस्य तनूरसि तनुवं मे पाहि दीक्षासि तनूरसि तां त्वा शिवां स्योनां परिधिषीय तत्परिधाय, आचम्य । सोमस्य नीविरसि इति नीविमनुपरिकल्पयते । लौकिकं वासस्तूष्णीं पत्नी परिधत्ते ।

भोजनम् :-

ऊर्जे त्वा प्राणाय स्वाहा इति प्राग्वंशेऽन्नमश्नाति । पत्नी च ऊर्जे त्वा इत्यन्नमश्नाति २। सर्पिर्मिश्रं दधि मधु चाभ्युपसेकम् । यदस्य मनसः प्रतिप्रियं तदश्नाति । तदेवास्यामुष्मिन् लोके भवतीति विज्ञायते । तथाशीतस्स्याद्यथा ततो दीक्षासु कनीयः कनीयो व्रतमुपेयात् । पुरस्तात् केशवपनात् वाससो वा परिधानात् भोजनमेके समामनन्ति । हविष्यमुभौ भुक्त्वा आचम्य ।

नवनीतलेपनं, अक्ष्णोः अञ्जनम् दर्भपुञ्जीलाभ्यां पवनम् :-

लेपनपर्याप्तं नवनीतं त्रेधा विभज्य एकं भागं महीनां पयोऽसि दर्भपुञ्जीलाभ्यां नवनीतमुद्यौति । वर्चोधा असि वर्चो मयि धेहि तेन पराचीनं त्रिरभ्यङ्क्ते । मुखमग्रे । अनुलोममङ्गानि । द्विस्तूष्णीं स्वक्तो भवति । वृत्रस्य कनीनिकासि चक्षुष्पा असि चक्षुर्मे पाहि सतूलया दर्भेषीकया शरेषीकया दर्भपुञ्जीलेन वा अभ्यन्तरं दक्षिणमक्षि येन केनाञ्जनेनाङ्क्तेऽनिधावमानः । सकृन्मन्त्रेण द्विस्तूष्णीम् । एवं सव्यम् । अथैनमुत्तरेण बहिः प्राग्वंशाद्दर्भपुञ्जीलानां एकविंशत्या त्रेधा विभक्तया सप्तभिस्सप्तभिः पवयति द्विरूर्ध्वं नाभेरुन्मार्ष्टि । सकृन्नाभेरधः । चित्पतिस्त्वा पुनात्वच्छिद्रेण पवित्रेण वसोस्सूर्यस्य रश्मिभिः नाभेरूर्ध्वमुन्मार्ष्टि । चित्पतिर्मा पुनातु इति यजमानो जपति तस्य ते पवित्रपते पवित्रेण यस्मै कं पुने तच्छकेयम् इति च । अध्वर्युः - वाक्पतिस्त्वा पुनात्वच्छिद्रेण पवित्रेण वसोस्सूर्यस्य रश्मिभिः पूर्ववदुन्मार्ष्टि । वाक्पतिर्मा पुनातु इति यजमानः तस्य ते पवित्रपते पवित्रेण यस्मै कं पुने तच्छकेयम्१ इति च । अध्वर्युः - देवस्त्वा सविता पुनात्वच्छिद्रेण पवित्रेण वसोस्सूर्यस्य रश्मिभिः नाभेरधोभागमन्वञ्चं सकृन्निमार्ष्टि अत्वरमाणः । देवो मा सविता पुनातु तस्य ते पवित्रपते पवित्रेण यस्मै कं पुने तच्छकेयम् यजमानो जपति ।

पाव्यमाने जपः :-

पवमानस्सुवर्जनः । पवित्रेण वि चर्षणिः । यः पोता स पुनातु मा । पुनन्तु मा देवजनाः । पुनन्तु मनवो धिया । पुनन्तु विश्व आयवः । जातवेदः पवित्रवत् । पवित्रेण पुनाहि मा । शुक्रेण देव दीद्यत् । अग्ने क्रत्वा क्रतूꣳरनु । यत्ते पवित्रमर्चिषि । अग्ने विततमन्तरा । ब्रह्म तेन पुनीमहे । उभाभ्यां देव सवितः । पवित्रेण सवेन च । इदं ब्रह्म पुनीमहे । वैश्वदेवी पुनती देव्यागात् । यस्यै बह्वीस्तनुवो वीतपृष्ठाः । तया मदन्तस्सधमाद्येषु । वयꣴ् स्याम पतयो रयीणाम् । वैश्वानरो रश्मिभिर्मा पुनातु । वातः प्राणेनेषिरो मयोभूः । द्यावापृथिवी पयसा पयोभिः । ऋतावरी यज्ञिये मा पुनीताम् । बृहद्भिस्सवितस्तृभिः । वर्षिष्ठैर्देव मन्मभिः । अग्ने दक्षैः पुनाहि मा । येन देवा अपुनत । येनापो दिव्यं कशः । तेन दिव्येन ब्रह्मणा । इदं ब्रह्म पुनीमहे । यः पावमानीरध्येति । ऋषिभिस्सम्भृतꣳ रसम् । सर्वꣳ स पूतमश्नाति । स्वदितं मातरिश्वना । पावमानीर्यो अध्येति । ऋषिभिस्सम्भृतꣳ रसम् । तस्मै सरस्वती दुहे । क्षीरꣳ सर्पिर्मधूदकम् । पावमानीस्स्वस्त्ययनीः । सुदुघा हि पयस्वतीः । ऋषिभिस्सम्भृतो रसः । ब्राह्मणेष्वमृतꣳ हितम् । पावमानीर्दिशन्तु नः । इमं लोकमथो अमुम् । कामान्थ्समर्धयन्तु नः । देवीर्देवैस्समाभृताः । पावमानीस्स्वस्त्ययनीः । सुदुघा हि घृतश्चुतः । ऋषिभिस्सम्भृतो रसः । ब्राह्मणेष्वमृतꣳ हितम् । येन देवाः पवित्रेण । आत्मानं पुनते सदा । तेन सहस्र धारेण । पावमान्यः पुनन्तु मा । प्राजापत्यं पवित्रम् । शतोद्यामꣳ हिरण्मयम् । तेन ब्रह्मविदो वयम् । पूतं ब्रह्म पुनीमहे पाव्यमानो जपति ।

यद्देवा देव हेडनं देवासश्चकृमा वयम् । आदित्यास्तस्मान्मा मुञ्चतर्तस्यर्तेन मामुत ॥ देवा जीवनकाम्या यद्वाचाऽनृतमूदिम । अग्निर्मा तस्मादेनसो गार्हपत्यः प्रमुञ्चतु दुरिता यानि चकृम करोतु मामनेनसम् ॥ ऋतेन द्यावापृथिवी ऋतेन त्वꣳ सरस्वति । कृतान्मा मुञ्चताꣳहसो यदन्यकृतमारिम ॥ सजातशꣳसादुत वा जामिशꣳसाज्ज्यायसश्शꣳसादुत वा कनीयसः । अनाज्ञातं देवकृतं यदेनस्तस्मात्त्वमस्माञ्जातवेदो मुमुग्धि ॥ यद्वाचा यन्मनसा बाहुभ्यामूरुभ्यामष्ठीवद्भ्याꣳ शिश्नैर्यदनृतं चकृमा वयम् । अग्निर्मा तस्मादेनसो गार्हपत्यः प्रमुञ्चतु दुरिता यानि चकृम करोतु मामनेनसम् ॥ यद्धस्ताभ्यां चकर किल्बिषाण्यक्षाणां वग्नुमुपजिघ्नमानः । दूरेपश्या च राष्ट्रभृच्च तान्यफ्सरसावनुदत्तामृणानि ॥ अदीव्यन्नृणं यदहं चकार यद्वाऽदास्यन्थ्सञ्जगारा जनेभ्यः । अग्निर्मा तस्मादेनसो गार्हपत्यः प्रमुञ्चतु दुरिता यानि चकृम करोतु मामनेनसम् ॥ यन्मयि माता गर्भे सत्येनश्चकार यत्पिता । अग्निर्मा तस्मादेनसो गार्हपत्यः प्रमुञ्चतु दुरिता यानि चकृम करोतु मामनेनसम् ॥ यदापिपेष मातरं पितरं पुत्रः प्रमुदितो धयन्न् । अहिꣳसितौ पितरौ मया तत्तदग्ने अनृणो भवामि ॥ यदन्तरिक्षं पृथिवीमुत द्यां यन्मातरं पितरं वा जिहिꣳसिम । अग्निर्मा तस्मादेनसो गार्हपत्यः प्रमुञ्चतु दुरिता यानि चकृम करोतु मामनेनसम् ॥ यदाशसा निशसा यत्पराशसा यदेनश्चकृमा नूतनं यत्पुराणम् । अग्निर्मा तस्मादेनसो गार्हपत्यः प्रमुञ्चतु दुरिता यानि चकृम करोतु मामनेनसम् ॥ अतिक्रामामि दुरितं यदेनो जहामि रिप्रं परमे सधस्थे । यत्र यन्ति सुकृतो नापि दुष्कृतस्तमारोहामि सुकृतान्नु लोकम् ॥ त्रिते देवा अमृजतैतदेनस्त्रित एतन्मनुष्येषु मामृजे । ततो मा यदि किञ्चिदानशेऽग्निर्मा तस्मादेनसो गार्हपत्यः प्रमुञ्चतु दुरिता यानि चकृम करोतु मामनेनसम् ॥ दिवि जाता अप्सुजाता या जाता ओषधीभ्यः । अथो या अग्निजा आपस्तानश्शुधन्तु शुन्धनीः ॥ यदापो नक्तं दुरितं चराम यद्वा दिवा नूतनं यत्पुराणम् । हिरण्यवर्णास्तत उत्पुनीत नः ॥ इमं मे वरुण श्रुधी हवमद्या च मृडय । त्वामवस्युराचके ॥ तत्त्वा यामि ब्रह्मणा वन्दमानस्तदाशास्ते यजमानो हविर्भिः । अहेडमानो वरुणेह बोध्युरुशꣳस मा न आयुः प्रमोषीः ॥ त्वन्नो अग्ने वरुणस्य विद्वान्देवस्य हेडोऽव यासिसीष्ठाः । यजिष्ठो वह्नितमश्शोशुचानो विश्वा द्वेषाꣳसि प्र मुमुग्ध्यस्मत् ॥ स त्वन्नो अग्नेऽवमो भवोती नेदिष्ठो अस्या उशसो व्युष्टौ । अव यक्ष्व नो वरुणꣳ रराणो वीहि मृडीकꣳ सुहवो न एधि ॥ त्वमग्ने अयास्ययासन्मनसा हितः । अयासन्, हव्यमूहिषेऽया नो धेहि भेषजम् इति अच्छिद्रानुवाकं च पूतो जपति । आ वो देवास ईमहे सत्यधर्माणो अध्वरे यद्वो देवास आगुरे यज्ञियासो हवामहे यजमानः पूर्वया द्वारा प्राग्वंशं प्रविश्य । इन्द्राग्नी द्यावापृथिवी आप ओषधीः अपरेणाहवनीयं दक्षिणातिक्रम्य । त्वं दीक्षाणामधिपतिरसीह मा सन्तं पाहि आहवनीयमुपोपविशति । एष एवात ऊर्ध्वं यजमानस्य सञ्चरो भवति आ क्रतुसमाप्तेः । अत्र दीक्षणीयामेके समामनन्ति । पुरस्ताद्दीक्षाहुतिभ्यः सम्भारयजूंषीत्येके

औद्ग्रहणहोमः :-

अध्वर्युः :- यद्दीक्षणीयाया ध्रौवमाज्यं ततो दीक्षाहुतीस्स्रुवेण चतस्रो जुहोति स्रुचा पञ्चमीम् । यत्राध्वर्युरौद्ग्रहणानि जुहोति तद्यजमानोऽध्वर्युमन्वारभ्य पञ्च जुहोति१ । आकूत्यै प्रयुजेऽग्नये स्वाहा अध्वर्युर्जुहोति । वाचा मे वाग्दीक्षताꣲ् स्वाहा यजमानो जुहोति । आकूत्यै प्रयुजेऽग्नय इदम् । वाच इदम् । अध्वर्युः :- मेधायै मनसेऽग्नये स्वाहा । यजमानः - प्राणेन मे प्राणो दीक्षताꣲ् स्वाहा । मेधायै मनसेऽग्नय इदम् । प्राणायेदम् । अध्वर्युः :- दीक्षायै तपसेऽग्नये स्वाहा । यजमानः - चक्षुषा मे चक्षुर्दीक्षताꣲ् स्वाहा । दीक्षायै तपसेऽग्नय इदम् । चक्षुष इदम् । अध्वर्युः :- सरस्वत्यै पूष्णेऽग्नये स्वाहा । यजमानः - श्रोत्रेण मे श्रोत्रं दीक्षताꣲ् स्वाहा । सरस्वत्यै पूष्णेऽग्नय इदम् । श्रोत्रायेदम् । गृहीत्वा स्रुक्स्रुवयोर्व्यत्यासः । सर्वत्र तूष्णीं ध्रौवाप्यायनम् । आपो देवीर्बृहतीर्विश्वशम्भुवो द्यावापृथिवी उर्वन्तरिक्षं बृहस्पतिर्नो हविषा वृधातु स्वाहा इत्यध्वर्युः । यजमानः - मनसा मे मनो दीक्षताꣲ् स्वाहा । अद्भ्यो द्यावापृथिवीभ्यामंतरिक्षाय बृहस्पतय इदम् । मनस इदम् । ध्रौवाप्यायनं याजमानम् । अध्वर्युः :- अष्टकृत्व आप्याय्य चतुरनाप्याय्य तूष्णीं ध्रौवं समापयन् द्वादशगृहीतेन स्रुचं पूरयित्वा विश्वे देवस्य नेतुर्मर्तो वृणीत सख्यं विश्वे राय इषुध्यसि द्युम्नं वृणीत पुष्यसे स्वाहा पूर्णाहुतिं जुहोति । यजमानः - वातं प्राणं मनसान्वारभामहे प्रजापतिं यो भुवनस्य गोपाः । स नो मृत्योस्त्रायतां पात्वꣳहसो ज्योग्जीवा जरामशीमहि पूर्णाहुतिं हूयमानामनुमन्त्रयते । कालात्मने सवित्रे इदम् ।

यजमानस्य दीक्षाप्रारम्भः :-

अत्र कृष्णाजिनेन यजमानं दीक्षयत्यध्वर्युः । द्वाभ्यां समस्य दीक्षेतान्तर्मांसाभ्यां बहिर्लोमभ्याम् । यद्येकं स्यात्तस्य दक्षिणं पूर्वपादं प्रतिषीव्येत् । अन्तान्वा । द्वे विषूची प्रतिमुञ्चेत पादं वा प्रतिषीव्येदित्येके । अन्तर्वेदि कृष्णाजिनं प्राचीनग्रीवमुत्तरलोमास्तृणात्यध्वर्युस्तूष्णीम् । यजमानः :- ऋक्सामयोश्शिल्पे स्थस्ते वामारभे ते मा पातमास्य यज्ञस्योदृचः शुक्लकृष्णे राजी आलभते । संमृशतीत्येके । प्रतिदिशं कृष्णाजिनमभिमृशति । इन्द्र शाक्वर गायत्रीं प्रपद्ये तां ते युनज्मि इति पुरस्तात् । इन्द्र शाक्वर त्रिष्टुभं प्रपद्ये तां ते युनज्मि दक्षिणतः । इन्द्र शाक्वर जगतीं प्रपद्ये तां ते युनज्मि पश्चात् । इन्द्र शाक्वरानुष्टुभं प्रपद्ये तां ते युनज्मि उत्तरतः । इन्द्र शाक्वर पङ्क्तिं प्रपद्ये तां ते युनज्मि मध्ये । अथ प्राङ्मुखो जान्वक्नोऽभिसर्पति ।

कृष्णाजिनारोहणम् :-

इमां धियꣳ शिक्षमाणस्य देव क्रतुं दक्षं वरुण सꣳशिशाधि ययाति विश्वा दुरिता तरेम सुतर्माणमधिनावꣳ रुहेम कृष्णाजिनं भसत्त आरोहति । सुत्रामाणं पृथिवीं द्यामनेहसꣳ सुशर्माणमदितिꣳ सुप्रणीतिम् । दैवीं नावꣳ स्वरित्रामनागसमस्रवन्तीमा रुहेमा स्वस्तये आरोहन् जपति । इमाꣳ सुनावमारुहꣳ शतारित्राꣳ शतस्फ्याम् । अच्छिद्रां पारयिष्णुम् ॥ आहं दीक्षामरुहमृतस्य पत्नीं गायत्रेण छन्दसा ब्रह्मणा चर्तꣳ सत्ये धायि सत्यमृते धाय्यृतं च मे सत्यं चाभूतां ज्योतिरभूवꣳ सुवरगमꣳ सुवर्गं लोकं नाकस्य पृष्ठं ब्रध्नस्य विष्टपमगमम् आरूढो जपति ।

पत्न्याः कुम्बकुरीराध्यूहनं, दीक्षा, यजमानस्य शिरोवेष्टनञ्च :-

अध्वर्युः :- अत्र पत्नीशिरसि कुम्बकुरीरमध्यूहते । कृष्णं जीवोर्णानामिति वाजसनेयकम् । जालं कुम्बकुरीरमित्याचक्षते । विष्णोश्शर्मासि शर्म यजमानस्य शर्म मे यच्छ अहतेन वाससा दक्षिणमंसं यजमानः प्रोर्णुते । नक्षत्राणां मातीकाशात् पाहि उष्णीषेण प्रदक्षिणं शिरो वेष्टयते । न पुरा सोमस्य क्रयादपोर्ण्वीत । प्राचीनमात्रा वाससा पत्नीं दीक्षयति । ऊर्ध्ववास्यं ब्रुवते । उत्तरीयमित्येके।

मेखलायोक्त्रबन्धनं कृष्णविषाणस्य प्रदानम् -

अध्वर्युः - ऊर्गस्याङ्गिरस्यूर्णम्रदा ऊर्जं मे यच्छ पाहि मा पाप्मनो मा मा हिꣳसीः शरमयी मौञ्जी वा मेखला त्रिवृत् पृथ्वी अन्यतरतः पाशा तया यजमानं दीक्षयति योक्त्रेण पत्नीम् । यजमानः :- उत्तरेण नाभिं निष्टर्क्यं ग्रन्थिं कृत्वा प्रदक्षिणं पर्यूह्य दक्षिणेन नाभिमवस्थापयति । अत्र दर्शपूर्णमासवत्पत्नीं सन्नह्यति सं त्वा नह्यामीति विकारः । अध्वर्युः :- सं त्वा नह्यामि पयसा घृतेन सं त्वा नह्याम्यप ओषधीभिः । सं त्वा नह्यामि प्रजयाहमद्य सा दीक्षिता सनवो वाजमस्मे अपरेण गार्हपत्यमूर्ध्वज्ञुमासीनां पत्नीं योक्त्रेण सन्नह्यति । उत्तरेण नाभिमित्यादि पत्नी । इन्द्रस्य योनिरसि मा मा हिꣳसीः कृष्णविषाणां यजमानाय प्रयच्छति । आबध्नातीत्येके । त्रिवलिः पञ्चवलिर्वा दक्षिणावृद्भवति । सव्यावृदित्येके । त्रिवलिं दक्षिणावृताम् । यजमानः :- कृष्यै त्वा सुसस्यायै तया वेदेर्लोष्टमुद्धन्ति । सुपिप्पलाभ्यस्त्वौषधीभ्यः अर्थे प्राप्ते शिरसि कण्डूयते । विषाणे विष्यैतं ग्रन्थिं यदस्य गुल्फितं हृदि मनो यदस्य गुल्पितम् इत्यङ्गानि । एवं प्रतिक्षणे कण्डूयने विषाणमन्त्रः ।

दीक्षितदण्डप्रदानम् :-

अध्वर्युः :- ऊर्ध्वसदसि वानस्पत्यस्सुद्युम्नो द्युम्नं यजमानाय धेहि औदुम्बरं दीक्षितदण्डमास्यदघ्नं यजमानाय प्रयच्छति । यजमानः - सूपस्था देवो वनस्पतिरूर्ध्वो मा पाह्योदृचः तं प्रतिगृह्य । उरुव्यचा असि जनधास्स्वभक्षो मा पाहि चमसं व्रतप्रदानमभिमन्त्रयते

दीक्षाजपः :-

केशिनीं दीक्षां जपति अग्निर्दीक्षितः पृथिवी दीक्षा सा मा दीक्षा दीक्षयतु तया दीक्षया दीक्षे । वायुर्दीक्षितोऽन्तरिक्षं दीक्षा सा मा दीक्षा दीक्षयतु तया दीक्षया दीक्षे । आदित्यो दीक्षितो द्यौर्दीक्षा सा मा दीक्षा दीक्षयतु तया दीक्षया दीक्षे । चन्द्रमा दीक्षितश्श्रोत्रं दीक्षा सा मा दीक्षा दीक्षयतु तया दीक्षया दीक्षे । प्रजापतिर्दीक्षितो मनो दीक्षा सा मा दीक्षा दीक्षयतु तया दीक्षया दीक्षे । वाचा मे वाग्दीक्षतामग्नये समष्टवा उ । प्राणेन मे प्राणो दीक्षतां वायवे समष्टवा उ । चक्षुषा मे चक्षुर्दीक्षताꣳ सूर्याय समष्टवा उ । श्रोत्रेण मे श्रोत्रं दीक्षतां चन्द्रमसे समष्टवा उ । मनसा मे मनो दीक्षतां प्रजापतये समष्टवा उ । भूर्भुवस्सुवस्तपो मे दीक्षा सत्यं गृहपतिः ।

अध्वर्युणा दीक्षानुवाकेनाभिमन्त्रणम् :-

अथैनमध्वर्युरभिमन्त्रयते पृथिवी दीक्षा तयाग्निर्दीक्षया दीक्षितो ययाग्निर्दीक्षया दीक्षितस्तया त्वा दीक्षया दीक्षयामि । अन्तरिक्षं दीक्षा तया वायुर्दीक्षया दीक्षितो यया वायुर्दीक्षया दीक्षितस्तया त्वा दीक्षया दीक्षयामि । द्यौर्दीक्षा तयादित्यो दीक्षया दीक्षितो ययादित्यो दीक्षया दीक्षितस्तया त्वा दीक्षया दीक्षयामि । दिशो दीक्षा तया चन्द्रमा दीक्षया दीक्षितो यया चन्द्रमा दीक्षया दीक्षितस्तया त्वा दीक्षया दीक्षयामि । आपो दीक्षा तया वरुणो राजा दीक्षया दीक्षितो यया वरुणो राजा दीक्षया दीक्षितस्तया त्वा दीक्षया दीक्षयामि । ओषधयो दीक्षा तया सोमो राजा दीक्षया दीक्षितो यया सोमो राजा दीक्षया दीक्षितस्तया त्वा दीक्षया दीक्षयामि । वाग्दीक्षा तया प्राणो दीक्षया दीक्षितो यया प्राणो दीक्षया दीक्षितस्तया त्वा दीक्षया दीक्षयामि । पृथिवी त्वा दीक्षमाणमनु दीक्षताम् । अन्तरिक्षं त्वा दीक्षमाणमनु दीक्षताम् । द्यौस्त्वा दीक्षमाणमनु दीक्षताम् । दिशस्त्वा दीक्षमाणमनु दीक्षन्ताम् । आपस्त्वा दीक्षमाणमनु दीक्षन्ताम् । ओषधयस्त्वा दीक्षमाणमनु दीक्षन्ताम् । वाक्त्वा दीक्षमाणमनु दीक्षताम् । ऋचस्त्वा दीक्षमाणमनु दीक्षन्ताम् । सामानि त्वा दीक्षमाणमनु दीक्षन्ताम् । यजूꣳषि त्वा दीक्षमाणमनु दीक्षन्ताम् । अहश्च रात्रिश्च कृषिश्च वृष्टिश्च त्विषिश्चापचितिश्चापश्चौषधयश्चोर्क्च सूनृता च तास्त्वा दीक्षमाणमनु दीक्षन्ताम् । सम्भारयजूंषि चैनमध्वर्युर्वाचयति । अग्निर्यजुर्भिः इत्यादि अहꣴ् श्रद्धया इत्यन्तम् ।

मुष्टीकरणं, वाग्यमनञ्च :-

यजमानः - अथाङ्गुलीर्न्यचति । स्वाहा यज्ञं मनसा स्वाहा द्यावापृथिवीभ्याम् कनिष्ठिके । स्वाहा दिवः अनामिके । स्वाहा पृथिव्याः मध्यमे । स्वाहोरोरन्तरिक्षात् प्रादेशिन्यौ । स्वाहा यज्ञं वातादारभे अङ्गुष्ठाभ्यां मुष्टी करोति वाचं च यच्छति ।

अध्वर्युणा आवेदनम् :-

अध्वर्युः - अथैनं त्रिरुपांश्वावेदयति त्रिरुचैः । अदीक्षिष्टायं ब्राह्मणोऽमुकशर्माऽमुकशर्मणः पुत्रोऽमुकशर्मणः पौत्रोऽमुकशर्मणो नप्ता अमुकिदाय्याः पुत्रोऽमुकिदाय्याः पौत्रोऽमुकिदाय्या नप्ता । यजमानो वाग्यतस्तपस्तप्यमान आस्त आ नक्षत्रस्योदेतोः । अध्वर्युः - अधिवृक्षसूर्यकाले अग्नीन् ज्योतिष्मतः कुरुत पत्नि वाचं यच्छ इति सम्प्रेष्यति । वत्सस्यैकं स्तनमवशिष्येतरान् व्रतं दोहयित्वा । उदितेषु नक्षत्रेषु दुग्धे च व्रतपयसि । यजमानः - याः पशूनामृषभे वाचस्तास्सूर्यो अग्रे शुक्रो अग्रे ताः प्रहिण्वो यथाभागं वो अत्र शिवा नस्ताः पुनरायन्तु वाचः इति जपित्वा । व्रतं कृणुत इति वाचं विसृजते । पत्नी तूष्णीं वाचं विसृजते । एष्ट्री स्थ इति चतस्रोऽङ्गुलीरुत्सृजति । द्वे अन्यतरतो द्वे अन्यतरतः १। जागर्त्येतां रात्रिं, क्रीते राजनि द्वितीयां, श्वस्सुत्यायां इति तृतीयाम् ।

व्रतप्रदानं, प्राशनं च :-

अध्वर्युः - मध्यरात्रे गार्हपत्ये दीक्षितस्य व्रतं श्रपयति । दक्षिणाग्नौ पत्न्याः । अग्निहोत्रवद्व्रतपात्रे तूष्णीमुन्नीयापरेणाहवनीयं व्रतमत्याहृत्य प्रयच्छन् आह व्रत्य व्रतय व्रतमुपेहि । यजमानः - प्रतिगृह्य निधाय । दैवीं धियं मनामहे सुमृडीकामभिष्टये वर्चोधां यज्ञवाहसꣳ सुपारा नो असद्वशे हस्ताववनिज्य । ये देवा मनोजाता मनोयुजस्सुदक्षा दक्षपितारस्ते नः पान्तु ते नोऽवन्तु तेभ्यो नमस्तेभ्यस्स्वाहा दक्षिणेनाहवनीयं परिश्रिते व्रतयति । नैनमदीक्षिता व्रतयन्तं पश्यन्ति । आचम्य, आत्मन इदम् । शिवाः पीता भवथ यूयमापोऽस्माकं योनावुदरे सुशेवाः । इरावतीरनमीवा अनागसश्शिवा नो भवथ जीवसे व्रतयित्वा नाभिदेशमभिमृशति । अपश्च पीत्वा जपति । तूष्णीं पत्नी स्व आयतने व्रतयति ।

दीक्षितनियमाः :-

चनसितं विचक्षणमिति नामधेयान्तेषु निदधाति । चनसितेति ब्राह्मणम् । विचक्षणेति राजन्यवैश्यौ । परिणयेन मानुषीं वाचं वदति १। न स्त्रिया न शूद्रेण सम्भाषेत । पत्न्यादि वर्जम् । नैनमनु प्रपद्येत । यद्येनं शूद्रेण संवाद उपपद्येत ब्राह्मणराजन्यवैश्यानामेकं ब्रूयादिममित्थं ब्रूहीति वाजसनेयकम् । अभिवदति नाभिवादयते अप्याचार्यं श्वशुरं राजानमिति शाट्यायनकम् । न पुरा दक्षिणाभ्यो नेतोः कृष्णविषाणामवचृतेत् । न दन्तान् दर्शयते । हस्तेनापिगृह्य स्मयते । मधु मांसं स्त्रियमनृतमुपरिशय्यां ष्ठीवनं विकाले निष्क्रमणं दीक्षितविमितात्प्रवासमिति वर्जयेत् ।

इयं ते यज्ञापो मुञ्च पृथिव्या संभवेति च ।

इदं त्वमग्ने विश्वे च पुनर्माग्ने च या व्रतम् ॥

यन्मेऽत्र तु यदत्रापि यदन्नमपि रुद्रियाम् ।

बीभत्कृपा तपस्यानामबद्धं मन उन्दतीः ॥

विश्वे देवा अभीत्युक्त्वा देवाञ्जनमगन् जपेत् ।

इदं त्वमग्ने व्रातस्तु त्वमग्ने व्रतपा असि ॥

विकल्पेनेदमग्नावि पावका नो बृहस्पते ।

सुपिप्पला विषाणे वि विश्वे देवाञ्जनं जपेत् ॥

उदुत्तमं तथास्तभ्नाद्यत्किञ्चेदं च वारुणीः ।

उदु त्यं सप्त चित्रं तु सौरीरभ्युदिते जपेत् ॥

विश्वे देवा अभिपुनर्मनोऽनाज्ञातकैर्जपः ।

न दिवा मूत्रपुरीषे कुर्यात् । यदि कुर्यात् छायायाम् । मूत्रं चिकीर्षन् इयं ते यज्ञिया तनूः तृणं लोष्टं वा अपादाय । अपो मुञ्चामि न प्रजामꣳहोमुचस्स्वाहाकृताः पृथिवी माविशत मूत्रं विसृज्य, आचम्य । पृथिव्या संभव अपात्तं स्वस्थाने प्रतिनिदधाति । यन्मेऽत्र पयसः परीतोषात्तदर्पिथ । अग्निहोत्रमिव सोमेन तदहं पुनराददे रेतः स्कन्नमभिमन्त्रयते । यदत्रापि रसस्य मे निरष्ठविषमस्मृतम् १। अग्निष्टत्सोमः पृथिवी पुनरात्मन्दधातु मे छर्दित्वा ष्ठुत्वा वा । यदन्नमद्यते नक्तं न तत्प्रातः, क्षुधोऽवति । सर्वं तदस्मान्मा हिꣳसीर्न हि तद्ददृशे दिवा स्वप्नेऽन्नं भुक्त्वा । रुद्रियाभ्योऽद्भ्यस्स्वाहा लोहितमुत्पतितं दृष्ट्वा । बीभत्सा नाम स्थापस्स्वाहाकृताः पृथिवीमाविशत स्नूहानम् । कृपा णाम स्थापस्स्वाहाकृताः पृथिवी माविशत अश्रु । तपस्या नाम स्थापस्स्वाहाकृताः पृथिवी माविशत स्वेदम् । न प्रतीच्या द्वारा निष्क्रामति प्राग्वंशस्य । नाक्रतुसंयुक्तामाहुतिं जुहोति । नाग्निहोत्रम् । न दर्शपूर्णमासाभ्यां यजते । नित्यानामपि निवृत्तिः । ये त्वङ्गभूताः क्रतोः संसर्गेष्ट्यादयः ते क्रियन्ते । सन्ध्यावन्दनं क्रियते । औपासनस्याग्निधारणमेव न होमः । न ददाति । न पचति । पीवा दीक्षते कृशो यजते । यदस्याङ्गानां मीयते जुहोत्येव तदिति विज्ञायते । नैनमन्यत्र दीक्षितविमितादभिनिम्रोचेदभ्युदियाद्वा । वारुणीरभिनिम्रुक्तो जपेत् उदुत्तमं वरुण पाशमस्मदवाधमं विमध्यमꣴ् श्रथाय । अथा वयमादित्य व्रते तवानागसो अदितये स्याम ॥ अस्तभ्नाद्यामृषभो अन्तरिक्षममिमीत वरिमाणं पृथिव्या आसीदद्विश्वा भुवनानि संम्राड्विश्वेत्तानि वरुणस्य व्रतानि ॥ यत्किञ्चेदं वरुण दैव्ये जनेऽभिद्रोहं मनुष्याश्चरामसि । अचित्ती यत्तव धर्मा युयोपिम मा नस्तस्मादेनसो देव रीरिषः ॥ कितवासो यद्रिरिपुर्न दीवि यद्वा घा सत्यमुतयन्नविद्म । सर्वा ता विष्य शिथिरेव देवाथा ते स्याम वरुण प्रियासः ॥ अव ते हेडो वरुण नमोभिरव यज्ञेभिरीमहे हविर्भिः । क्षयन्नस्मभ्यमसुरप्रचेतो राजन्नेनाꣳसि शिश्रथः कृतानि ॥ तत्त्वा यामि ब्रह्मणा वन्दमानस्तदाशास्ते यजमानो हविर्भिः । अहेडमानो वरुणेह बोध्युरुशꣳस मा न आयुः प्रमोषीः ॥ सौरीरभ्युदितः । उदुत्यं जातवेदसं देवं वहन्ति केतवः । दृशे विश्वाय सूर्यम् ॥ सप्त त्वा हरितो रथे वहन्ति देव सूर्य । शोचिष्केशं विचक्षण ॥ चित्रं देवानामुदगादनीकं चक्षुर्मित्रस्य वरुणस्याग्नेः । आऽप्रा द्यावापृथिवी अन्तरिक्षꣳ सूर्य आत्मा जगतस्तस्थुषश्च ॥ अबद्धं मनो दरिद्रं चक्षुः सूर्यो ज्योतिषाꣲ् श्रेष्ठो दीक्षे मा मा हासीः अमेध्यपतितचाण्डालक्लीबरजस्वलादीन् दृष्ट्वा जपति । आचम्य आदित्यादिज्योतिषामवेक्षणं विष्णुस्मरणं च । उन्दतीर्बलं धत्तौजो धत्त बलं धत्त मा मे दीक्षां मा तपो निर्वधिष्ट अववृष्टो सकृदेव जपति । यस्मिन्नहनि विधानेन स्वपिति तस्मिन्नहनि दक्षिणेनाहवनीयं प्राङ्शेते, न न्यङ् नोत्तानो नाग्नेरपपर्यावर्तेत । यद्यपपर्यावर्तेत विश्वे देवा अभि मा माऽववृत्रन् इति जपति । नान्यत्र कृष्णाजिनादासीत यद्यन्यत्रासीत देवाञ्जनमगन् यज्ञस्ततो मा यज्ञस्याशीरागच्छतु इति जपेत् । न दण्डात्कृष्णाजिनादिति विप्रच्छिद्येत । उभे निधाय मूत्रपुरीषे कुर्यात् । यावदुक्तं पत्न्या दीक्षितव्यञ्जनानि । समानं ब्रह्मचर्यम् ।

अन्येषां नियमाः :-

अग्निर्वै दीक्षितस्तस्मादेनं नोपस्पृशेत् । न चास्य नाम गृह्णीयात् । न दीक्षितवसनं परिदधीत । नास्य पापं सङ्कीर्तयेत् । नान्नमश्नीयात् । यज्ञार्थे वा निर्दिष्टे शेषात् भुञ्जीरन् । संस्थिते वाग्नीषोमीये । हुतायां वा वपायाम् ।

पुनर्दीक्षितनियमाः :-

न पुरा नक्षत्रेभ्यो वाचं विसृजेत् । यदि विसृजेत् इदं विष्णुर्वि चक्रमे त्रेधा नि दधे पदम् । समूढमस्य पाꣳसुरे ॥ त्वमग्ने व्रतपा असि देव आ मर्त्येष्वा । त्वं यज्ञेष्वीड्यः इति जपित्वा वाचं यच्छेत् ॥ यस्मिन्नहनि स्वापो भवति तस्मिन्नहनि नाभ्यभिमर्शनान्तं कृत्वा अग्ने त्वꣳ सु जागृहि वयꣳ सु मन्दिषीमहि गोपाय नस्स्वस्तये प्रबुधे नः पुनर्ददः स्वप्स्यन्नाहनीयमभिमन्त्रयते । त्वमग्ने व्रतपा असि देव आ मर्त्येष्वा । त्वं यज्ञेष्वीड्यः प्रबुध्य मुष्टी वाचं वा विसृज्य, अदीक्षितवादं वोदित्वा ॥ विश्वे देवा अभि मा माऽववृत्रन् प्रबुध्य जपति । पुनर्मनः पुनरायुरागात्पुनः प्राणः पुनराकूतमागात् । वैश्वानरोऽदब्धस्तनूपा अवबाधतां दुरितानि विश्वा इति च । अथैकेषां यदि प्रातस्सायं वा प्रैषानन्तरं वाचं विसृजेत् तदा वैष्णवीमाग्नावैष्णवीं सारस्वतीं बार्हस्पत्यामुत्तमामनूच्य वाग्यन्तव्येति । इदं विष्णुर्वि चक्रमे त्रेधा नि दधे पदम् । समूढमस्य पाꣳसुरे ॥ अग्निश्च विष्णो तप उत्तमं महर्दीक्षापालेभ्यो वनतꣳ हि शक्रा । विश्वैर्देवैर्यज्ञियैस्संविदानौ दीक्षामस्मै यजमानाय धत्तम् ॥ सरस्वत्यभि नो नेषि वस्यो मा पस्फरीः पयसा मा न आधक् । जुषस्व नस्सख्या वेश्या च मा त्वत्क्षेत्राण्यरणानि गन्म ॥ बृहस्पते अति यदर्यो अर्हाद्द्युमद्विभाति क्रतुमज्जनेषु । यद्दीदयच्छवसर्तप्रजात तदस्मासु द्रविणं धेहि चित्रम् ॥ यदि वर्षति धावेत् नमो रुद्राय वास्तोष्पतये आयने विद्रवणे उद्याने यत्परायणे आवर्तने विवर्तने यो गोपायति तꣳ हुवे ॥ दीक्षितान्तरेण समागमे कया नश्चित्र आभुवदूती सदावृधस्सखा । कया शचिष्ठया वृता ॥ सर्वत्र भूर्भुवस्सुवः इति व्याहृतीर्जपेत्

सनीहारः :-

पूषा सन्या सोमो राधसा सनीहारान् संशास्ति । चन्द्रमसि मम भोगाय भव । वस्त्रमसि मम भोगाय भव । उस्रासि मम भोगाय भव । हयोऽसि मम भोगाय भव । छागोऽसि मम भोगाय भव । मेषोऽसि मम भोगाय भव इत्येतैर्यथालिङ्गं प्रतिगृह्णाति । देवस्सविता वसोर्वसुदावा रास्वेयत्सोमा भूयो भर मा पृणन् पूर्त्या विराधि माहमायुषा अन्यानि । वायवे त्वा तासां नष्टामनुदिशति । वरुणाय त्वा अप्सु मृताम् । निर्ऋत्यै त्वा अवसन्नां संशीर्णां वा । मरुद्भ्यस्त्वा इति ह्रादुनिहतां मेष्कहतामप्सु वा मग्नाम् । रुद्राय त्वा महादेवहताम् । इन्द्राय त्वा प्रसह्वने यां सेनाऽभीत्वरी विन्देत । यमाय त्वा अविज्ञातेन यक्ष्मणा मृताम् । अनुदिष्टानामधिगतां न गोषु चारयेत् । सनीहारप्रस्थापनान्तं प्रथममहस्सन्तिष्ठते ॥

द्वितीयेह्नि व्रतप्रदानम् :-

अध्वर्युः - व्युषिते अग्नीन् ज्योतिष्मतः कुरुत दीक्षित वाचं यच्छ पत्नि वाचं यच्छ इति सम्प्रेष्यति । उदित आदित्ये दुग्धे च व्रत पयसि । यजमानः - याः पशूनामृषभे वाचस्तास्सूर्यो अग्रे शुक्रो अग्रे ताः प्रहिण्वो यथाभागं वो अत्र शिवानस्ताः पुनरायन्तु वाचः इति जपित्वा । व्रतं कृणुत इति वाचं विसृजते । अध्वर्युब्रह्मयजमानाः पूर्ववत्सोमपरिवेषणं कुर्वन्ति । यजमानः - अहं त्वदस्मि मदसि त्वमेतन्ममासि योनिस्तव योनिरस्मि । ममैव सन्वह हव्यान्यग्ने पुत्रः पित्रे लोककृज्जातवेदः ॥ आजुह्वानस्सुप्रतीकः पुरस्तादग्ने स्वां योनिमासीद साध्या । अस्मिन्त्सधस्थे अध्युत्तरस्मिन्विश्वे देवा यजमानश्च सीदत एताभ्यामाहवनीयमुपतिष्ठते ॥

प्रायणीयेष्टिः

प्रायणीयायास्तन्त्रं प्रक्रमयति । उत्तरेण गार्हपत्यमित्यादि । न व्रतप्रवेशनम् । पौर्णमासं तन्त्रम् । पञ्चदश सामिधेन्यः । नेध्मप्रव्रश्चनम् । अलङ्कृत्य परिस्तरणम् । देवा देवेषु, कर्मणे वां इत्यादि । पात्रप्रयोगकाले स्थाली स्फ्यश्च द्वन्द्वम् । अग्निहोत्रहवण्यादि । शम्यादृषदुपलप्रणीतान्वाहार्यस्थालीमदन्ती-पिष्टलेपयोक्त्रवर्जम् । पवित्रे कृत्वा, न ब्रह्मवरणम् । ब्रह्मा - तूष्णीमतिक्रम्य मन्त्रेण निरसनोपवेशने करोति । अध्वर्युः - यजमान वाचं यच्छ । निर्वपणकाले अदित्यै जुष्टं निर्वपामि । अदिते हव्यꣳ रक्षस्व । अदित्यै वो जुष्टं प्रोक्षामि । कृष्णाजिनादानादि । हस्तेन तुषोपवपनम् । उत्करे त्रिर्निनीय धृष्ट्यादानादि । ध्रुवोऽसि इति स्थाल्यासादनम् । देवस्त्वा सविता इति पय उत्पूय स्थाल्यामासिञ्चति । तण्डुलानुत्पूय घर्मोऽसि इति स्थाल्यां तण्डुलान् क्षिपति । अन्तरितꣳ रक्षः । अविदहन्त । स्फ्यादानादि । संप्रैषकाले पत्नीवर्जं सम्प्रेष्यति प्रोक्षणीरासादयेध्माबर्हिरुपसादय स्रुवं च स्रुचश्च संमृड्ढ्याज्येनोदेहि । अग्ने गृहपत इत्यादि । यजमानः - युक्ता मे यज्ञमन्वासातै । प्रकृतिवदाज्यग्रहणम् । अदित्यै जुष्टमभिघारयामि । आर्द्रो भुवनस्य इत्युद्वास्य । देवस्त्वा सविता इत्यलङ्कृत्य । सूर्यं ते चक्षुः । वातं प्राणः । द्यां पृष्ठम् । अन्तरिक्षमात्मा । अङ्गैर्यज्ञम् । पृथिवीꣳ शरीरैः षड्ढोत्रा प्रायणीयमासादयति । यज्ञोऽस्ययं यज्ञो ममाग्ने चतुर्होता इत्यासन्नाभिमर्शनम् । होतरेहि प्रस्तोतरेहि उपभृतमन्तत इत्येवमन्तं कृत्वा । न स्रुचोस्सादनम् । नाज्यभागौ । यजमानः - पञ्चहोतारं वदेत् । प्रधानानामुपांशु प्रचारः । आ प्यायतां चत्वारि । अवद्यन् सम्प्रेष्यति । पथ्यायै स्वस्तये (उपांशु)अनुब्रूहि (उच्चैः) । आश्राव्य प्रत्याश्राविते पथ्यां स्वस्तिं (उपांशु)यज (उच्चैः) पूर्वार्धे जुहोति । यजमानः - पथ्यायै स्वस्तय इदम् । दब्धिरस्यदब्धो भूयासं पाप्मानं दभेयम् । अग्नये (उपांशु)अनुब्रूहि (उच्चैः)। अग्निं (उपांशु)यज (उच्चैः) दक्षिणार्धे जुहोति । यजमानः - अग्नय इदम् । दब्धिरसि । सोमाय (उपांशु)अनुब्रूहि (उच्चैः)। सोमं (उपांशु)यज (उच्चैः) पश्चार्धे जुहोति । यजमानः - सोमायेदम् । दब्धिरसि । सवित्रे (उपांशु)अनुब्रूहि (उच्चैः) । सवितारं (उपांशु)यज (उच्चैः) उत्तरार्धे जुहोति । यजमानः - सवित्र इदम् । दब्धिरसि । अध्वर्युः - प्रत्याक्रम्य जुह्वामुपस्तीर्य, अवद्यमाने साम । चरोरवदाय, अभिघार्य, हविः प्रत्यभिघार्य, अदित्यै (उपांशु)अनुब्रूहि (उच्चैः) । अदितिं (उपांशु) यज (उच्चैः) मध्ये जुहोति । यजमानः - अदित्या इदम् । अदित्या अहं देवयज्यया प्र प्रजया च पशुभिश्च जनिषीय । अध्वर्युः - मरुतो यद्ध वो दिवस्सुम्नायन्तो हवामहे । आ तू न उपगन्तन मारुतीमृचमनूच्य । प्रत्याक्रम्य नारिष्ठादि । अविरुज्य प्राशित्रम् । न यजमानभागम् । चतुर्धाकरणकाले त्रेधाकरणम् १ । न हविश्शेषोद्वासनम् । पथ्यास्वस्त्यादीनां नोज्जितयः । अदित्या अहमुज्जितिम् । संस्रावहोमान्ता प्रायणीया सन्तिष्ठते । धारयति ध्रौवमाज्यम् । प्राग्वंशे बर्हिः,२ स्थालीमनिष्कसितां, मेक्षणमिति उदयनीयार्थं निदधाति ।

सोमक्रयः

सोमक्रयण्याः पदग्रहणम् :-

प्रायणीयाया ध्रौवाज्यं जुह्वां चतुरो गृह्णाति तूष्णीमाप्यायनं कुर्वन् । तस्मिन् दर्भेण हिरण्यं निष्टर्क्यं बध्वा । इयं ते शुक्रतनूरिदं वर्चस्तया सम्भव भ्राजं गच्छ अवदधाति । पुरस्तात्प्रतीची सोमक्रयण्य-वस्थिता भवति । तदाज्यं सोमक्रयणीमीक्षमाणो जुहोति जूरसि धृता मनसा जुष्टा विष्णवे तस्यास्ते सत्यसवसः प्रसवे वाचो यन्त्रमशीय स्वाहा । यजमानः - वाचे सोमक्रयण्या इदम् । अपरं चतुर्गृहीतं गृहीत्वानाप्याय्य ध्रौवसमाप्तिः । शुक्रमस्यमृतमसि हिरण्यं घृतादुद्धृत्य । वैश्वदेवꣳ हविः आज्यमवेक्ष्य । चिदसि मनासि धीरसि दक्षिणासि यज्ञियासि क्षत्रियास्यदितिरस्युभयतश्शीर्ष्णी सा नस्सुप्राची सुप्रतीची सम्भव प्राङ्मुखीं सोमक्रयणीमभिमन्त्रयते । अकर्णगृहीताऽपदिबद्धा भवति । मित्रस्त्वा पदि बध्नातु दक्षिणं पूर्वपादं प्रेक्षते । पूषाध्वनः पात्विन्द्रायाध्यक्षायानु त्वा माता मन्यतामनु पितानु भ्राता सगर्भ्योऽनु सखा सयूथ्यस्सा देवि देवमच्छेहीन्द्राय सोमम् प्राचीं यतीमनुमन्त्रयते । वस्व्यसि । रुद्रासि । अदितिरसि । आदित्यासि । शुक्रासि । चन्द्रासि षट्पदान्यनु निक्रामति । दक्षिणेन पदा दक्षिणानि । एकमिषे विष्णुस्त्वान्वेतु । द्वे ऊर्जे विष्णुस्त्वान्वेतु । त्रीणि व्रताय विष्णुस्त्वान्वेतु । चत्वारि मायो भवाय विष्णुस्त्वान्वेतु । पञ्च पशुभ्यो विष्णुस्त्वान्वेतु । षड्रायस्पोषाय विष्णुस्त्वान्वेतु । सप्त सप्तभ्यो होत्राभ्यो विष्णुस्त्वान्वेतु । सोमक्रयण्या निष्क्रम्यमाणेषु यजमानस्सप्तपदान्यनुवर्तयित्वा । सखायस्सप्तपदा अभूम सख्यं ते गमेयꣳ सख्यात्ते मा योषꣳ सख्यान्मे मा योष्ठाः सप्तमे पदे जपति । बृहस्पतिस्त्वा सुम्ने रण्वतु रुद्रो वसुभिराचिकेतु सप्तमं पदमध्वर्युरञ्जलिनाभिगृह्य । पदे हिरण्यं निधाय । पृथिव्यास्त्वा मूर्धन्नाजिघर्मि देवयजन इडायाः पदे घृतवति स्वाहा हिरण्ये जुहोति । वाचे सोमक्रयण्या इदम् । अपादाय हिरण्यम् । देवस्य त्वा सवितुः --- आ ददे स्फ्यमादाय । परिलिखितꣳ रक्षः परिलिखिता अरातय इदमहꣳ रक्षसो ग्रीवा अपि कृन्तामि योऽस्मान् द्वेष्टि यं च वयं द्विष्म इदमस्य ग्रीवा अपिकृन्तामि त्रिः प्रदक्षिणं पदं परिलिखति यावद्घृतमनु विसृतं भवति । कृष्णविषाणया चानुपरिलिख्य त्रिः । अस्मे रायः स्थाल्यां यावत्त्मूतं समोप्य । त्वे रायः यजमानाय प्रयच्छति । तोते रायः यजमानः पत्न्यै प्रयच्छति । माहꣳ रायस्पोषेण वियोषम् पत्नी पदं प्रदीयमानमनुमन्त्रयते । अध्वर्युः - सं देवि देव्योर्वश्या पश्यस्व सोमक्रयण्या पत्नीं सङ्ख्यापयति । त्वष्टीमती ते सपेय सुरेता रेतो दधाना वीरं विदेय तव सन्दृशि पत्नी सोमक्रयणीमनुमन्त्रयते । त्वष्टुमन्तस्त्वा सपेम यजमानोऽनुमन्त्रयते । अध्वर्युः - यतः पदमपात्तं तस्मिन् सहिरण्यौ पाणी प्रक्षाल्य । उन्नम्भय पृथिवीं भिन्धीदं दिव्यं नभः । उद्नो दिव्यस्य नो देहीशानो विसृजा दृतिम् अद्भिरुपनिनीय । पदं त्रैधं विभज्य तृतीयमुत्तरतो गार्हपत्यस्य शीते भस्मन्युपवपति । तृतीयमाहवनीयस्य । तृतीयं पत्न्यै प्रयच्छति । तत्सा गृहेषु निदधाति । अध्वर्युः - अत्र आदित्योपस्थानम् । सूर्यस्य चक्षुरारुहमग्नेरक्ष्णः कनीनिकां यदेतशेभिरीयसे भ्राजमानो विपश्चिता आदित्यमुपतिष्ठते ।

सोमशोधनम् :-

उत्तरवेदिदेशे उपरवदेशे वा लोहितं चर्मानडुहं प्राचीनग्रीवमुत्तरलोमास्तीर्य । दक्षिणे चर्मपक्षे राजानं निवपत्युत्तरस्मिन्नुपविशति सोमविक्रयी । उदकुम्भं राजानं सोमविक्रयिणमिति सर्वतः परिश्रित्योत्तरेण द्वारं कृत्वा सोमविक्रयिन्त्सोमꣳ शोधय इत्युक्त्वा पराङावर्तते । अपि पन्थामगस्महि स्वस्ति गामनेहसं येन विश्वाः परि द्विषो वृणक्ति विन्दते वसु अध्वर्युब्रह्मयजमानाः उद्धृतपूर्वफलकेनानसा परिश्रितेन छदिष्मता प्राञ्चस्सोममच्छ यान्ति । उत्तरेण राजानं प्रागीषमुदगीषं वा नद्धयुगं शकटं चुबुकप्रतिष्ठितम् । अꣳशुना ते अꣳशुः पृच्यतां परुषा परुर्गन्धस्ते काममवतु मदाय रसो अच्युतोऽमात्योऽसि शुक्रस्ते ग्रहः यजमानो राजानमभिमन्त्रयते ।

सोममानम् :-

अध्वर्युः - क्षौमं वासो द्विगुणं त्रिगुणं वा प्राग्दशमुत्तरदशं चर्मण्यास्तृणाति । उदग्दशं वा । तस्मिन् हिरण्यपाणिरङ्गुष्ठेन कनिष्ठिकया चाङ्गुल्या अंशून् सङ्गृह्यान्यचन् अभि त्यं देवꣳ सवितारमूण्योः कविक्रतुमर्चामि सत्यसवसꣳ रत्नधामभिप्रियं मतिमूर्ध्वा यस्यामतिर्भा अदिद्युतत्सवीमनि हिरण्यपाणिरमिमीत सुक्रतुः कृपा सुवः अतिच्छन्दसर्चा मिमीते । एकयैकयोत्सर्गं मिमीते । सर्वास्वङ्गुष्ठमुपनिगृह्णाति यया प्रथमं न तया पञ्चमं तयैवोत्तमम् । अस्मिन्काले ब्रह्मा दक्षिणत आस्ते । एवमङ्गुष्ठेनोपमध्यमया द्वितीयं अङ्गुष्ठेन मध्यमया तृतीयम् । अङ्गुष्ठेन प्रदेशिन्या चतुर्थम् । अङ्गुष्ठेनोपमध्यमया पञ्चमम् । पञ्चकृत्वो यजुषा मिमीते पञ्चकृत्वस्तूष्णीम् । पूर्ववच्चत्वारि मीत्वा अङ्गुष्ठेन कनिष्ठिकया पञ्चमं मिमीते । एवं द्विस्त्रिरपरिमितकृत्वो वा । प्रजाभ्यस्त्वा अवशिष्टानंशूनुपसमूह्य । आस्तीर्णेन क्षौमेण वाससोपसङ्गृह्य । प्राणाय त्वा द्विगुणेनोष्णीषेणोपनह्य । व्यानाय त्वा विस्रस्य । प्रजास्त्वमनु प्राणिहि प्रजास्त्वामनु प्राणन्तु अवेक्ष्य । पुनस्तूष्णीं बध्नाति ।

सोमस्य क्रयः :-

एष ते गायत्रो भाग इति मे सोमाय ब्रूतात् । एष ते त्रैष्टुभो भाग इति मे सोमाय ब्रूतात् । एष ते जागतो भाग इति मे सोमाय ब्रूतात् । छन्दोमानाꣳ साम्राज्यं गच्छेति मे सोमाय ब्रूतात् एतैर्यजमानो राजानमुपतिष्ठते । अध्वर्युः - देव सूर्य सोमं क्रेष्यामस्तं ते प्रब्रूमस्तं त्वं विश्वेभ्यो देवेभ्य ऋतून्कल्पय १ दक्षिणाः कल्पय यथर्तु यथा देवतम् आदित्यमुपस्थाय ।

सोमविक्रयिणे राजानं प्रदाय पणते । सोमविक्रयिन् क्रय्यस्ते सोमा३ इत्याह । क्रय्यः सोमविक्रयी प्रत्याह । सोमं ते क्रीणाम्यूर्जस्वन्तं पयस्वन्तं वीर्यावन्तमभिमातिषाहम् इति जपित्वा । गवा ते क्रीणानि, एषा सोमक्रयणीं निर्दिश्य । तस्या आत्मा तस्या रूपं तस्याः प्रजास्तस्याः पयस्तस्या बन्धुः इति जपति । भूयो वा अदः सोमो राजार्हति २ सर्वेषु पणनेषु सोमविक्रयी प्रत्याह आ सम्पदः३ । शुक्रं ते शुक्रेण क्रीणामि चन्द्रं चन्द्रेणामृतममृतेन सम्यत्ते गोः इति जपित्वा । हिरण्येन ते क्रीणानि इत्याह । भूयो वा अदः सोमविक्रयी । तपसस्तनूरसि प्रजापतेर्वर्णस्तस्यास्ते सहस्रपोषं पुष्यन्त्याश्चरमेण पशुना क्रीणाम्यस्मे ते बन्धुर्मयि ते रायश्श्रयन्ताम् इति जपित्वा । अजया ते क्रीणानि । भूयो वा अदः सोमविक्रयी । धेन्वा ते क्रीणानि १ । भूयो वा अदः । वत्सेन ते क्रीणानि २ । भूयो वा अदः । वत्सतरेण साण्डेन ते क्रीणानि । भूयो वा अदः । अनडुहा ते क्रीणानि । भूयो वा अदः । मिथुनाभ्यां गोभ्यां ते क्रीणानि ३ । भूयो वा अदः । वाससा ते क्रीणानि । न भूयः । अस्मे चन्द्राणि सोमविक्रयिणो हिरण्यमपादत्ते । अस्मे ज्योतिः शुक्लामूर्णास्तुकां यजमानाय प्रयच्छति । तां स काले दशापवित्रस्य नाभिं कुरुते । शुक्लं बलक्ष्याः पवित्रममोतं भवति । यं द्विष्यात्तस्य कृष्णां लोहिनीं च पवित्रे कुर्यात् । कृष्णामूर्णास्तुकामद्भिः क्लेदयित्वा । इदमहꣳ सर्पाणां दन्दशूकानां ग्रीवा उपग्रथ्नामि उपग्रथ्य । सोमविक्रयिणि तमः तया सोमविक्रयिणं विध्यति । स्वान भ्राजाङ्घारे बम्भारे हस्त सुहस्त कृशानवेते वः सोमक्रयणास्तान् रक्षध्वं मा वो दभन् सोमविक्रयिणाननुदिशति । स्वजा असि स्वभूरस्यस्मै ४ कर्मणे जात ऋतेन त्वा गृह्णाम्यृतेन मा पाहि सोमविक्रयिणो राजानमपादत्ते ।

दीक्षितदण्डोष्णीषयोः प्रदानम् :-

यजमानः - वयस्सुपर्णा उपसेदुरिन्द्रं प्रियमेधा ऋषयो नाधमानाः । अपध्वान्तमूर्णुहि पूर्धिचक्षुर्मुमुग्ध्यस्मान्निधयेव बद्धान् अत्र यजमानश्शिरोऽपोर्णुते । एतस्मिन्काले सर्वेषां वरणम् । मित्रावरुणयोस्त्वा प्रशास्त्रोः प्रशिषा प्रयच्छाम्यवक्रोऽविधुरो भूयासम् दीक्षितदण्डमुष्णीषं च मैत्रावरुणाय प्रयच्छति । मित्रो न एहि सुमित्रधाः यजमानो राजानमादाय । इन्द्रस्योरुमा विश दक्षिणमुशन्नुशन्तꣴ् स्योनस्स्योनम् दक्षिण ऊरावासाद्य, हस्ताभ्यां निगृह्यास्ते । अध्वर्युः - रुद्रस्त्वा वर्तयतु मित्रस्य पथा स्वस्ति सोमसखा पुनरेहि सह रय्या प्रदक्षिणं सोमक्रयणीमावर्त्य अन्यया गवा निष्क्रीय यजमानस्य गोष्ठे विसृजति । यदि सोमविक्रयी प्रतिविवदेत पृषतैनं वरत्राकाण्डेनावक्षाणं नाशयेयुः । लकुटैर्घ्नन्तीत्येके । नित्यवदेके वधं समामनन्ति ।

राज्ञः हरणम् :-

उदायुषा स्वायुषोदोषधीनाꣳ रसेनोत्पर्जन्यस्य शुष्मेणोदस्थाममृताꣳ अनु यजमानो राजानमादायोत्थाय । उर्वन्तरिक्षमन्विहि शकटायाभिप्रव्रजति । अध्वर्युः - अदित्यास्सदोऽसि शकटनीडे कृष्णाजिनं प्राचीनग्रीवमुत्तरलोमास्तीर्य । अदित्यास्सद आ सीदास्तभ्नाद्यामृषभो अन्तरिक्षममिमीत वरिमाणं पृथिव्या आ सीदद्विश्वा भुवनानि सम्राड्विश्वेत्तानि वरुणस्य व्रतानि तस्मिन्राजानमासाद्य । वनेषु व्यन्तरिक्षं ततान वाजमर्वत्सु पयो अघ्नियासु हृत्सु क्रतुं वरुणो विक्ष्वग्निं दिवि सूर्यमदधात्सोममद्रौ वाससा पर्यानह्यति । उदुत्यं जातवेदसं देवं वहन्ति केतवः । दृशे विश्वाय सूर्यम् सौर्यर्चा कृष्णाजिनं पुरस्तात्प्रत्यानह्यति ऊर्ध्वग्रीवं बहिष्टाद्विशसनम् । धूरसि धूर्व धूर्वन्तं धूर्व तं योऽस्मान् धूर्वति तं धूर्व यं वयं धूर्वामः दक्षिणां धुरमभिमृशति । तेनैव उत्तरां च । वारुणमसि शकटमाखिद्य । वरुणस्त्वोत्तभ्नातु उपस्तभ्य । वरुणस्य स्कम्भनमसि वरुणस्य स्कम्भसर्जनमसि दक्षिणस्यां धुरि शम्यां प्रतिमुच्य । तेनैव उत्तरस्यां प्रतिमुच्य । उस्रावेतं धूर्षाहावनश्रू अवीरहणौ ब्रह्मचोदनौ युगपदनड्वाहावुपाज्य । वारुणमसि योक्त्रपाशं परिहृत्य । प्रत्यस्तो वरुणस्य पाशः अभिधानीं प्रत्यस्यति । एवमुत्तरमनड्वाहं युनक्ति वारुणमसि, प्रत्यस्तो वरुणस्य पाशः । हरिणीशाखे बिभ्रत्सुब्रह्मण्योऽन्तरेषेऽवसर्पति पलाशशाखे शमीशाखे वा । अध्वर्युः - सोमाय राज्ञे क्रीताय प्रोह्यमाणायानुब्रू३हि सुब्रह्मण्य सुब्रह्मण्यामा३ह्वय शकटमन्वारभ्य सम्प्रेष्यति । यजमानः - सासि सुब्रह्मण्ये तस्यास्ते पृथिवी पादः । सासि सुब्रह्मण्ये तस्यास्तेऽन्तरिक्षं पादः । सासि सुब्रह्मण्ये तस्यास्ते द्यौः पादः । सासि सुब्रह्मण्ये तस्यास्ते दिशः पादः । परोरजास्ते पञ्चमः पादः । सा न इषमूर्जं धुक्ष्व । तेज इन्द्रियम् । ब्रह्मवर्चसमन्नाद्यम् सर्वासु सुब्रह्मण्यासु सुब्रह्मण्यमन्वारभ्य यजमानो जपति । एवं त्रिराहूतामाहूताम् । अध्वर्युणा प्रेषितेन होत्रा प्रथमायां त्रिरनूक्तायां प्रच्यवस्व भुवस्पते विश्वान्यभि धामानि मा त्वा परिपरी विदन्मा त्वा परिपन्थिनो विदन्मा त्वा वृका अघायवो मा गन्धर्वो विश्वावसुरादघत् अध्वर्युब्रह्मयजमानाः प्राञ्चोऽभिप्रयाय प्रदक्षिणमावर्तन्ते । ब्रह्मा दक्षिणत एति । श्येनो भूत्वा परापत यजमानस्य नो गृहे देवैस्सꣴ्स्कृतं यजमानस्य स्वस्त्ययन्यसि अध्वर्युः राजानमभिमन्त्रयते । अपि पन्थामगस्महि स्वस्तिगामनेहसं येन विश्वाः परि द्विषो वृणक्ति विन्दते वसु अध्वर्युर्यजमानश्च दक्षिणेनोत्तरेण वा राजानमतिक्रामतः । नमो मित्रस्य वरुणस्य चक्षसे महो देवाय तदृतꣳ सपर्यत दूरेदृशे देवजाताय केतवे दिवस्पुत्राय सूर्याय शꣳसत अजेनाग्नीषोमीयेन कर्णगृहीतेन यजमानो राजानमोह्यमानं प्रतीक्षते । अजस्तु लोहस्तूपरो भवति अप्यतूपरः कृष्णसारङ्गो लोहितसारङ्गो वा स्थूलः पीवा श्मश्रुणः । औदुम्बर्यासन्द्यरत्निमात्रशीर्षण्यानूच्या नाभिदघ्नपादा मौञ्जविवाना । अध्वर्युप्रतिप्रस्थातृनेष्ट्रुन्नेतारो तां राजासन्दीमुद्गृह्णन्ति । अग्नीन् प्रज्वलयन्ति । अध्वर्युरग्रेण प्राग्वंशं प्रागीषमुदगीषं वा शकटमवस्थाप्य । वारुणमसि शकटमाखिद्य । वरुणस्त्वोत्तभ्नातु उपस्तभ्य । वरुणस्य स्कम्भनमसि वरुणस्य स्कम्भसर्जनमसि दक्षिणां शम्यामुद्वृह्य । विचृत्तो वरुणस्य पाशः योक्त्रपाशं विचृत्य । उन्मुक्तो वरुणस्य पाशः अभिधानीमुन्मुञ्चति । एवमुत्तरमनड्वाहं विमुञ्चति । विमुक्तस्सव्यः अविमुक्तो वा ।

आतिथ्येष्टिः

अथातिथ्यायास्तन्त्रं प्रक्रमयति । उत्तरेण गार्हपत्यमित्यादि । बर्हिराहरणकाले आश्ववालः प्रस्तरः । ऐक्षवी विधृती द्वाविंशतिदारुरिध्मः कार्ष्मर्यमयाः परिधयः । ततस्त्वां द्वाविꣳशतिधा सम्भरामि । त्रीन्परिधीन् द्वे समिधौ । नेध्मप्रव्रश्चनम् । अलङ्कृत्य परिस्तीर्य । देवा देवेषु । कर्मणे वां इत्यादि । नवकपालानि स्फ्यश्च द्वंद्वम् । प्रणीतान्वाहार्यस्थालीवर्जम् । न ब्रह्मवरणम् । निर्वापकाले मुख्यापत्नी पात्रीमन्वारभते । देवस्य त्वा --- हस्ताभ्यामग्नेरातिथ्यमसि विष्णवे त्वा जुष्टं निर्वपामि प्रथमम् । देवस्य त्वा ---ट्ठहस्ताभ्याꣳ सोमस्यातिथ्यमसि विष्णवे त्वा जुष्टं निर्वपामि द्वितीयम् । देवस्य त्वा ---ट्ठहस्ताभ्यामतिथेरातिथ्यमसि विष्णवे त्वा जुष्टं निर्वपामि तृतीयम् । देवस्य त्वा ---ट्ठहस्ताभ्यामग्नये त्वा रायस्पोषदाव्न्ने विष्णवे त्वा जुष्टं निर्वपामि चतुर्थम् । देवस्य त्वा --- हस्ताभ्याꣴ् श्येनाय त्वा सोमभृते विष्णवे त्वा जुष्टं निर्वपामि पंचमम् । तूष्णीं षष्ठं अन्वावापस्सप्तमः । इदं देवानामित्यादि । विष्णुवदेवात ऊर्ध्वं संस्कारः । विष्णो हव्यꣳरक्षस्व १ । विष्णवे वो जुष्टं प्रोक्षामि । हविष्कृदेहीति वाचं विसृज्य ।

शकटात् प्राचीनवंशे राज्ञः आनयनं, आसन्द्यां स्थापनं च :-

वरुणस्य स्कम्भनमसि वरुणस्य स्कम्भसर्जनमसि उत्तरां शम्यामुद्वृह्य । विचृत्तो वरुणस्य पाशः योक्त्रपाशं विचृत्य । उन्मुक्तो वरुणस्य पाशः अभिधानीमुन्मुञ्चति । वारुणमसि परिश्रयणवासोऽपादाय । वरुणोऽसि धृतव्रतः राजानमादाय । अच्छिद्रपत्रः प्रजा उपावरोहोशन्नुशती-स्स्योनस्स्योनास्सोमराजन् विश्वस्त्वं प्रजा उपावरोह विश्वास्त्वां प्रजा उपावरोहन्तु इत्युपावहृत्य । उर्वन्तरिक्षमन्विहि अभिप्रव्रजति । आसन्दीमादाय प्रतिप्रस्थाता पूर्वः प्रतिपद्यते । अध्वर्युः - या ते धामानि हविषा यजन्ति ता ते विश्वा परिभूरस्तु यज्ञं गयस्फानः प्रतरणस्सुवीरोऽवीरहा प्रचरा सोम दुर्यान् पूर्वया द्वारा प्राग्वंशं प्रविश्य अपरेणाहवनीयं राजानं दक्षिणातिहरति । पूर्वेणाहवनीयं राजानं प्रतिप्रस्थाता राजासन्दीं हरति । अध्वर्युः - वरुणस्यर्तसदन्यसि दक्षिणेनाहवनीयं राजासन्दीं प्रतिष्ठाप्य । अदित्यास्सदोऽसि तस्यां शकटवत् कृष्णाजिनमास्तृणाति । अदित्यास्सद आसीद तस्मिन् राजानमासाद्य । वरुणोऽसि धृतव्रतः राजानमभिमन्त्रयते । वारुणमसि शं योर्देवानाꣳ सख्यान्मा देवानामपसश्छित्स्महि वाससा पर्यानह्यति । अग्निं राजानं चांतरेण मा सञ्चारिष्ट इति सम्प्रेष्यति । अवरक्षो दिव इत्यवहननादि कर्म प्रतिपद्यते । विष्णवे जुष्टमधिवपामि । कपालानामुपधानकालेऽष्टावुपधाय । चितस्थ प्रजामस्मै इत्यावृत्या नवममुपदधाति । विष्णवे जुष्टꣳ सं वपामि । अन्या आपो यजुषोत्पूय समापो अद्भिरग्मत । पत्नीवर्जं सम्प्रेष्यति । दिवश्शिल्पमवततम् । अग्ने गृहपत इत्यादि । चतुर्गृहीतान्याज्यानि पञ्चावत्तिनामपि । विष्णवे जुष्टमभिघारयामि । पृथिवी होतेति चतुर्होत्रातिथ्य-मासाद्य । यज्ञोस्ययं यज्ञो ममाग्ने चतुर्होतेत्यासन्नाभिमर्शनम् । अग्निर्यजुर्भिरित्यादि सम्भारयजूंषि व्याचष्टे । यजमानं वाचयतीत्येके । पशुवन्निर्मन्थ्यस्सामिधेन्यश्च । अग्नेर्जनित्रमसीत्याद्यभिहोमान्तम् । वेदं निधायेत्यादि । होतरेहि प्रस्तोतरेहि । प्रयाजेषु इडान्तामिष्ट्वा औपभृतं सर्वमानयति । नोपभृतमभिघारयति । उपांशु प्रधानयागः । अवद्यमाने साम । विष्णवे अनुब्रूहि । विष्णुं यज । विष्णव इदम् । विष्णोरहं देवयज्ययान्नादो भूयासम् । नारिष्ठादि । न यजमानभागम् । इडामार्जनान्ता आतिथ्या सन्तिष्ठते । धारयति ध्रौवमाज्यम् । गार्हपत्ये दीक्षितस्य व्रतं श्रपयतीत्यादि नाभ्यभिमर्शनान्तं पूर्ववत् ॥

॥ इति प्रथमोध्यायः ॥


## द्वितीयोऽध्यायः
॥ अथ द्वितीयोऽध्यायः ॥

तानूनप्त्रावदानमभिमर्शनमवघ्राणं च :-

अथाध्वर्युः आतिथ्याया ध्रौवात् स्रुचि चमसे वा तानूनप्त्रं समवद्यति । आपतये त्वा गृह्णामि । प्राणायेदम् । परिपतये त्वा गृह्णामि १ । मनस इदम् । तनूनप्त्रे त्वा गृह्णामि । अग्नय इदम् । शाक्वराय त्वा गृह्णामि । शक्त्या इदम् । शक्मन्नोजिष्ठाय त्वा गृह्णामि २ । जीवात्मन इदम्३ । तूष्णीं सकृदाप्याय्य ध्रौवसमाप्तिः । यजमानः - अनु मे दीक्षां दीक्षापतिर्मन्यतामनु तपस्तपस्पतिरञ्जसा सत्यमुपगेषꣳ सुविते मा धाः तानूनप्त्रमभिमृशति । अनाधृष्टमस्यनाधृष्यं देवनामोजोऽभिशस्तिपा अनभिशस्तेन्यम् ऋत्विजस्सर्वे युगपत् स्पृशन्ति ४ । प्रजापतौ त्वा मनसि जुहोमि यजमानस्तानूनप्त्रं त्रिरवजिघ्रति । सकृन्मन्त्रेण द्विस्तूष्णीम् । प्रजापतय इदम् ।

सोमाप्यायनम् :-

अध्वर्युः - अग्नीन्मदन्त्यापाः इति पृच्छति । मदन्ति देवीरमृता ऋतावृधः आग्नीध्रः प्रत्याह । अध्वर्युः - ताभिरेहि इति सम्प्रेष्यति । एवा वन्दस्व वरुणं बृहन्तं नमस्याधीरममृतस्य गोपाम् । स नश्शर्म त्रिवरूथं वियꣳसत्पातं मा द्यावापृथिवी उपस्थे एतेनैव राजानं गच्छति सर्वत्र ५ । मदन्तीरुपस्पृश्य तानूनप्त्रिणो विस्रस्य राजानम् । अꣳशुरꣳशुस्ते देव सोमा प्यायतामिन्द्रायैकधनविद आ तुभ्यमिन्द्रः प्यायतामा त्वमिन्द्राय प्यायस्वाप्यायय सखीन्थ्सन्या मेधया स्वस्ति ते देव सोम सुत्यामशीय सहिरण्यैः पाणिभिराप्याययन्ति । अथ निह्नुवते दक्षिणे वेद्यन्ते प्रस्तरं निधाय दक्षिणान् पाणीनुत्तानान् कृत्वा सव्यान्नीचः एष्टा रायः प्रेषे भगायर्तमृतवादिभ्यो नमो दिवे नमः पृथिव्यै ।

अवान्तरदीक्षाग्रहणम् :-

अथ यजमानोऽवान्तरदीक्षामुपैति । अग्ने व्रतपते त्वं व्रतानां व्रतपतिरसि या मम तनूरेषा सा त्वयि या तव तनूरियꣳ सा मयि सह नौ व्रतपते व्रतिनोर्व्रतानि आहवनीयमुपतिष्ठते । संतरां मेखलां समायच्छते । सन्तरां मुष्टी कर्षते । तप्तव्रतो भवति । मदन्तीभिर्मार्जयते । या ते अग्ने रुद्रिया तनूस्तया नः पाहि तस्यास्ते स्वाहा एतेनैवात ऊर्ध्वं व्रतयति ।

प्रवर्ग्यसम्भरणम् :-

प्रवर्ग्येण प्रचर्योपसदा चरन्ति । अथ प्रवर्ग्यसम्भरणम् । प्रवर्ग्यं सम्भरिष्यन्नमावास्यायां पौर्णमास्यामा-पूर्यमाणपक्षस्य वा पुण्ये नक्षत्रे तूष्णीं काण्टकीं समिधमाधाय युञ्जते मन इति चतुर्गृहीतं जुहोति । अथ यदि दीक्षितः काण्टकीमेवैतया समिधमादध्यात् । यजुरेव वदेदित्येके । युञ्जते मन उत युञ्जते धियो विप्रा विप्रस्य बृहतो विपश्चितः । वि होत्रा दधे वयुनाविदेक इन्मही देवस्य सवितुः परिष्टुतिस्स्वाहा १ । सवित्र इदम् । देवस्य त्वा --- हस्ताभ्यामा ददे वैणवीमभ्रिमादाय । अभ्रिरसि नारिरस्यध्वरकृद्देवेभ्यः अभिमन्त्रयते । उत्तिष्ठ ब्रह्मणस्पते । देवयन्तस्त्वेमहे ब्रह्माणमामन्त्रयते । उपोत्तिष्ठति ब्रह्मा । उप प्र यन्तु मरुतस्सुदानवः । इन्द्र प्राशूर्भवा सचा अध्वर्युर्ब्रह्मा च उत्तरमर्धर्चं जपतः । आददते कृष्णाजिनं अनुनयन्त्यजां पुञ्श्छगलां. अश्वं वृषाणमिति । प्रैतु ब्रह्मणस्पतिः प्रदेव्येतु सूनृता । अच्छा वीरं नर्यं पङ्क्तिराधसं देवा यजं नयन्तु नः प्राञ्चोऽश्वप्रथमा अभिप्रव्रजन्ति अध्वर्युब्रह्मयजमानाः । अग्रेणाहवनीयं मृत्खनः, पूर्वःपूर्व इतरः । उत्तरेण मृत्खनं कृष्णाजिनं प्राचीनग्रिवमुत्तरलोमास्तीर्य । देवी द्यावापृथिवी अनु मेमꣳसाथां मृत्खनमभिमन्त्रयते । ऋध्यासमद्य मृत्खनेऽभ्रिया प्रहृत्य । अप उपस्पृश्य । मखस्य शिरः अपदाय । मखाय त्वा हरति । मखस्य त्वा शीर्ष्णे कृष्णाजिने निवपति । एवं द्वितीयं तृतीयं च हरति । ऋध्यासमद्येत्यादि निवपनान्तम् ।

तूष्णीं चतुर्थम् । एवमितरान् संभारान् । अभिमन्त्रणे विकारः । इयत्यग्र आसीः वराहविहितमभिमन्त्रयते । ऋध्यासमद्येत्यादि तूष्णीं चतुर्थमित्यन्तं पूर्ववत् । देवीर्वम्रीरस्य भूतस्य प्रथमजा ऋतावरी: वल्मीकवपामभिमन्त्रयते । ऋध्यासमद्येत्यादि पूर्ववत् । इन्द्रस्यौजोऽसि पूतीकानभिमन्त्रयते । ऋध्यासमद्येत्यादि पूर्ववत् । अजलोमानि कृष्णाजिनलोमानि च संसृज्य । अग्निजा असि प्रजापते रेत: अभिमन्त्रयते । ऋध्यासमद्येत्यादि पूर्ववत् । आयुर्धेहि प्राणं धेहि । अपानं धेहि व्यानं धेहि । चक्षुर्धेहि श्रोत्रं धेहि । मनो धेहि वाचं धेहि । आत्मानं धेहि प्रतिष्ठां धेहि । मां धेहि मयि धेहि अश्वेनावघ्राप्य । मधु त्वा मधुला करोतु अजयाऽभिदोहयति । बहव आर्याः परिगृह्य हरन्ति । उत्तरेण विहारमुद्धतेऽवोक्षिते सिकतोपोप्ते परिश्रिते निदधति । मधु त्वा मधुला करोतु मदन्तीभिरुपसृजति । ये चोखासंसर्जनास्सम्भाराः यच्चान्यद्दृढार्थ उपार्धं मन्यते । यत्किञ्च प्रवर्ग्ये उदककृत्यं मदन्तीभिरेव तत्क्रियते । नैनं स्त्री प्रेक्षते, न शूद्रः । न कुर्वन्नभिप्राणिति ।

प्रवर्ग्यपात्राणां करणम् :-

सम्प्रक्लिश्य मृदम् । मखस्य शिरोऽसि पिण्डं कृत्वा । यज्ञस्य पदे स्थः अङ्गुष्ठाभ्यां निगृह्य अपहायमुखमनभिप्राणन् वेणुना महावीरं करोति । त्र्युद्धिं पञ्चोद्धिमपरिमितोद्धिं वा । प्रादेशमात्र-मूर्ध्वसानुमुपरिष्टादासेचनवन्तं मध्ये सन्नतं वायव्यप्रकारम् । गायत्रेण त्वा छन्दसा करोमि प्रथमम् । मखस्य रास्नासि उपबिलं रास्नां करोति । अदितिस्ते बिलं गृह्णातु पाङ्क्तेन छन्दसा वेणुपर्वणा बिलं करोति तृतीयवेलामतिनयति । सूर्यस्य हरसा श्राय उत्तरतस्सिकतासु प्रतिष्ठाप्य । मखोऽसि अनुवीक्षते । एवं द्वितीयं तृतीयं च करोति । मखस्य शिरोऽसीत्यादि । त्रैष्टुभेन त्वा छन्दसा करोमि द्वितीयम् । मखस्य रास्नासीत्याद्यनुवीक्षणान्तं पूर्ववत् । मखस्य शिरोऽसीत्यादि । जागतेन त्वा छन्दसा करोमि तृतीयम् । मखस्य रास्नासीत्याद्यनुवीक्षणान्तं पूर्ववत् । तूष्णीमितराणि । एतस्या एव मृदो दोग्ध्रे करोति । हस्त्योष्ठ्ये प्रसेचनवती यथा स्रुगदण्डैवम् । वर्षीय आध्वर्यवं प्रतिप्रस्थानात् । आज्यस्थालीं दधिस्थालीं रौहिणकपाले च परिमण्डले घोटप्रकारे करोति । श्लक्ष्णीकरणैश्श्लक्ष्णीकुर्वन्ति अहतचण्डातकैर्गवीधुकैः क्लीतकाभिर्वेणुपर्वभिराज्येनेति । वृष्णो अश्वस्य शकृत् गार्हपत्ये प्रदीप्य प्रथमकृतं महावीरं शफाभ्यां परिगृह्य धूपयति वृष्णो अश्वस्य निष्पदसि वरुणस्त्वा धृतव्रत आधूपयतु । मित्रावरुणयोर्ध्रुवेण धर्मणा । एवं द्वितीयं तृतीयं च धूपयति । तूष्णीमितराणि । शफाभ्यामेवात ऊर्ध्वं महावीरानादत्ते । अग्रेण गार्हपत्यमवटं खात्वा, लोहितपचनीयैस्संभारैरवस्तीर्य तेषु महावीरानुपावहरति । अर्चिरसि प्रथमम् । शोचिरसि द्वितीयम् । ज्योतिरसि तपोऽसि तृतीयम् । तूष्णीमितराण्यन्ववधाय । लोहित पचनीयैस्संभारैः प्रच्छाद्य । गार्हपत्ये मुञ्जानादीप्योपोषति । अर्चिषे त्वा पुरस्तात् । शोचिषे त्वा दक्षिणतः । ज्योतिषे त्वा पश्चात् । तपसे त्वा उत्तरतः । अपि वा सर्वैस्सर्वतः । अभीमं महिना दिवम् । मित्रो बभूव सप्रथाः । उत श्रवसा पृथिवीम् पच्यमानान् मैत्र्योपचरति ।

पक्वप्रवर्ग्यपात्राणामुद्वासनम् :-

पक्वेषु सिद्धै त्वा, सिद्धै त्वा इति द्विः धृष्टी आदाय । भस्मापोह्य । प्रथमकृतं महावीरं शफाभ्यां परिगृह्य । देवस्त्वा सवितोद्वपतु सुपाणिस्स्वङ्गुरिः । सुबाहुरुत शक्त्या उद्वास्य । अपद्यमानः पृथिव्यामाशा दिश आपृण । उत्तिष्ठ बृहन्भवोर्ध्वस्तिष्ठ ध्रुवस्त्वम् उत्तरतस्सिकतासु प्रतिष्ठाप्य । सूर्यस्य त्वा चक्षुषान्वीक्षे । ऋजवे त्वा । साधवे त्वा । सुक्षित्यै त्वा भूत्यै त्वा अनुवीक्षते । एवं द्वितीयं तृतीयं चोद्वासयति । देवस्त्वा सवितेत्याद्यनुवीक्षणान्तम् । तूष्णीमितराण्युद्वास्य । इदमहममुमामुष्यायणं विशा पशुभिर्ब्रह्मवर्चसेन पर्यूहामि १ एतान् प्रदक्षिणं सिकताभिः पर्यूह्य । प्रभूतेनाजापयसा छृणत्ति । गायत्रेण त्वा छन्दसाऽऽच्छृणद्मि । छृणत्तु त्वा वाक् । छृन्धि वाचम् प्रथमम् । त्रैष्टुभेन त्वा छन्दसाऽऽच्छृणद्मि । छृणत्तु त्त्वोर्क । छृन्ध्यूर्जम् द्वितीयम् । जागतेन त्वा छन्दसाऽऽच्छृणद्मि । छृणत्तु त्वा हविः । छृन्धि हविः तृतीयम् । तूष्णीमितराणि । अथैनान् कृष्णाजिन उपनह्य आसजति देवपुरश्चर सघ्यासं त्वा ।

प्रवर्ग्यकर्मारम्भः :-

प्रवर्ग्येण प्रचरिष्यन्तः संवृण्वन्ति द्वाराणि परिश्रयन्ति पत्न्याः । पश्चाद्धोतोपविशति, पुरस्तादध्वर्यु-र्दक्षिणतो ब्रह्मा यजमानः प्रस्तोता च, उत्तरतः प्रतिप्रस्थाताऽग्नीध्रश्च । मन्दतीरुपस्पृश्य । प्रथमेनानुवाकेन शान्तिं कुर्वन्ति ।

पूर्वशान्तिपाठः :-

नमो वाचे या चोदिता या चानुदिता तस्यै वाचे नमो नमो वाचे नमो वाचस्पतये नम ऋषिभ्यो मन्त्रकृद्भ्यो मन्त्रपतिभ्यो मा मामृषयो मन्त्रकृतो मन्त्रपतयः परादुर्माहमृषीन्मन्त्रकृतो मन्त्रपतीं परादां वैश्वदेवीं वाचमुद्यासꣳ शिवामदस्तां जुष्टां देवेभ्यश्शर्म मे द्यौश्शर्म पृथिवी शर्म विश्वमिदं जगत् । शर्म चन्द्रश्च सूर्यश्च शर्म ब्रह्म प्रजापती । भूतं वदिष्ये भुवनं वदिष्ये तेजो वदिष्ये यशो वदिष्ये तपो वदिष्ये ब्रह्म वदिष्ये सत्यं वदिष्ये तस्मा अहमिदमुपस्तरणमुपस्तृण उपस्तरणं मे प्रजायै पशूनां भूयदुपस्तरणमहं प्रजायै पशूनां भूयासं प्राणापानौ मृत्योर्मा पातं प्राणापानौ मा मा हासिष्टं मधु मनिष्ये मधु जनिष्ये मधु वक्ष्यामि मधु वदिष्यामि मधुमतीं देवेभ्यो वाचमुद्यासꣳ शुश्रूषेण्यां मनुष्येभ्यस्तं मा देवा अवन्तु शोभायै पितरोऽनु मदन्तु । ओं शान्तिः शान्तिः शान्तिः ।

प्रवर्ग्यस्य पात्राणामासादनम् :-

प्रथमेनानुवाकेन शान्तिं कृत्वा अग्रेण गार्हपत्यं दर्भान् संस्तीर्य तेषु महावीरानुपावहरति देवपुरश्चर सघ्यासं त्वा । अत्रैव सर्वं परिघर्म्यम्१ ।

अथौदुम्बराणि = संराडासन्दीं नितरां, राजासन्द्या वर्षीयसीमेके समामनन्ति । मौञ्जिभी रज्जुभिरेकसराभिर्व्युताम् । चतस्रस्स्रुचो द्वे अनिष्टुब्धे । निष्टुब्धयोर्वर्षीयस्युपयमनी प्रोक्षणीधान्याः । स्रुवौ शफौ महावीरसंमिताऽऽव्रस्क्यौ । धृष्टी मेथीं मयूखान् षट् शकलान् काण्टकीं च समिधम् । त्रयोदश वैकङ्कतान् परिधीन्वैकङ्कतानि घर्मेंधनानि । त्रीणि कार्ष्णाजिनानि धवित्राणि शुक्ल कृष्णलोमानि । तेषां वैणवा दण्डा बाहुमात्रा भवन्तीति विज्ञायते । औदुम्बरदण्डानीत्यपरम् । द्वौ रुक्मौ, रजतसुवर्णौ शतमानौ भवतः ।

अथ मौञ्जानि = वेदौ, तयोरन्यतरः परिवासितः । अभिधानीं निदाने त्रीणि विशाखदामानि । प्रभूतान् मुञ्जप्रलवान् । रौहिणयोः पिष्टान्यफलीकृतानाम् । खरेभ्यस्सिकताः । तूष्णीं पवित्रे कृत्वा मौञ्जे पवित्रे, दर्भमये इत्यपरम् । प्रोक्षणपात्रे निधाय मदन्तीरानीय तूष्णीमुत्पूयाभिमन्त्र्य । ब्रह्मन् प्रवर्ग्येण प्रचरिष्यामः । होतुर्घर्ममभिष्टुहि । अग्नीद्रौहिणौ पुरोडाशावधिश्रय । प्रतिप्रस्थातर्विहर । प्रस्तोतस्सामानि गाय इति संप्रेष्यति ।

ब्रह्मा- यजुर्युक्तꣳ सामभिराक्तखं त्वा । विश्वैर्देवैरनुमतं मरुद्भिः । दक्षिणाभिः प्रततं पारयिष्णुम् । स्तुभो वहन्तु सुमनस्यमानम् । स नो रुचं धेह्यहृणीयमानः । भूर्भुवस्सुवः उपांशूक्त्वा । ओं३ इन्द्रवन्तः प्रचरत इत्युच्चैरनुजानाति ।

प्रवर्ग्यपात्राणां प्रोक्षणम् :-

अध्वर्युः :- यमाय त्वा मखाय त्वा । सूर्यस्य हरसे त्वा सर्वं परिघर्म्यमभिपूर्वं त्रिः प्रोक्षति । सकृन्मन्त्रेण द्विस्तूष्णीम् । प्रोक्षितानि व्यायातयति १ । अधिश्रयत्याग्नीध्रो रौहिणौ पुरोडाशौ तूष्णीमुपचरितौ । धृष्ट्यादानादि भस्माध्यूहनपर्यन्तं, नात्र पात्र्यां संवापः मदन्तीभिः संयवनम् । अत्र प्रतिप्रस्थाता दर्विहोमसंस्कारेणाज्यं संस्करेति । अपरेणाग्निं पवित्रान्तर्हितायामाज्यस्थाल्यामित्यादि पवित्रानुप्रहरणान्तं करोति । गार्हपत्ये दध्यधिश्रयति । दधि चाधिश्रित्योत्पूय पवित्रेऽनुप्रहरति । अध्वर्युः संराडासन्दीमादाया-ग्रेणाहवनीयं पर्याहृत्य पुरस्ताद्राजासन्द्यास्सादयति । तस्यां कृष्णाजिनं प्राचीनग्रीवमुत्तरलोमास्तीर्य तस्मिन्नप्रचरणीयौ महावीरावुपावहरति । देव पुरश्चर सघ्यासं त्वा द्विः । अथैतां मेथीं मयूखान् विशाखदामानीत्यादायाग्रेण होतारं जघनेन गार्हपत्यं दक्षिणया द्वारोपनिर्हृत्य दक्षिणेन दक्षिणं द्वारं मेथीं निहन्ति, होतुस्समीक्षायै । एतस्यैव द्वारस्य पूर्वस्यै द्वार्यायै दक्षिणतो वत्साय शङ्कुं, एतस्यैवापरस्यै द्वार्यायै दक्षिणतोऽजाया अभ्यन्तरमुत्तरतो बर्कराय । तेषु विशाखदामानि व्यायातयति । तान्येव व्यायातितानि भवन्ति आ उद्वासनात् तैरेनान् काले बध्नन्ति । ततः खरानुपवपति । उत्तरेण गार्हपत्यमेकम् । उत्तरेणाहवनीयमेकम् । उत्तरपूर्वं द्वारं प्रत्युच्छिष्टखरं करोति बाह्यतो निष्षेचनवन्तम् । प्रतिप्रस्थाता उत्तरेणाहवनीयं शृतदध्यासादयति । षट्छकलान् काण्टकीं च समिधम् ।

महावीरस्य संमार्जनमाज्याहुतीश्च :-

अध्वर्युः :- अथैतं प्रचरणीयं महावीरं शफाभ्यां परिगृह्याप्रच्छिन्नाग्रेण वेदेन आहवनीयस्योपरिष्टा-त्संमार्ष्टि देव पुरश्चर सघ्यासं त्वा । अथाज्याहुतीर्जुहोति । प्राणाय स्वाहा । प्राणायेदम् । व्यानाय स्वाहा । व्यानायेदम् । अपानाय स्वाहा । अपानायेदम् । चक्षुषे स्वाहा । चक्षुष इदम् । श्रोत्राय स्वाहा । श्रोत्रायेदम् । मनसे स्वाहा । मनस इदम् । वाचे सरस्वत्यै स्वाहा । वाचे सरस्वात्या इदम् । दक्षाय स्वाहा । दक्षायेदम् । क्रतवे स्वाहा । क्रतव इदम् । ओजसे स्वाहा । ओजस इदम् । बलाय स्वाहा । बलायेदम् । स्रुवेणाहवनीये सप्तैकादश वा आज्याहुतीर्हुत्वा ।

महावीरस्य समञ्जनं प्रतिष्ठापनं आज्यपूरणं च :-

देवस्त्वा सविता मध्वानक्तु समञ्जनस्रुवेण उपर्याहवनीये महावीरमङ्क्त्वा१ । पृथिवीं तपसस्त्रायस्व अपरस्मिन् खरे राजतं रुक्मं निधाय२ । खरसमीपे महावीरं प्रतिष्ठाप्य अन्यस्मै वा प्रदाय द्वयान्मुञ्जप्रलवानादाय दक्षिणेषामग्राणि । अर्चिषे त्वा गार्हपत्ये प्रदीपयति । तेषामग्रैरुत्तरेषां मूलानि शोचिषे त्वा प्रदीपयति । तेषां मूलैर्दक्षिणेषां मूलानि ज्योतिषे त्वा प्रदीपयति । तेषां मूलैरुत्तरेषामग्राणि तपसे त्वा प्रदीपयति । तान् व्यत्यस्तान् । अर्चिरसि शोचिरसि ज्योतिरसि तपोऽसि उपरि रुक्मे निदधाति । सꣳसीदस्व महाꣳ असि शोचस्व देववीतमः । विधूममग्ने अरुषं मियेध्य सृज प्रशस्तदर्शतम् तेषु महावीरं प्रतिष्ठाप्य । अञ्जन्ति यं प्रथयन्तो न विप्रा वपावन्तं नाग्निना तपन्तः । पितुर्न पुत्र उपसि प्रेष्ठ आ घर्मो अग्निमृतयं न सादीत् आज्येनाभिपूरयति । अध्यधि महावीरमसंस्पृशन् यजमानः प्राञ्चं प्रादेशं धारयमाणो जपति अनाधृष्या पुरस्तात् । अग्नेराधिपत्ये । आयुर्मे दाः पुरस्तात् । पुत्रवती दक्षिणतः । इन्द्रस्याधिपत्ये । प्रजां मे दाः दक्षिणतः । सुषदा पश्चात् । देवस्य सवितुराधिपत्ये । प्राणं मे दाः पश्चात् । आश्रुतिरुत्तरतः । मित्रावरुणयोराधिपत्ये । श्रोत्रं मे दाः उत्तरतः । विधृतिरुपरिष्टात् । बृहस्पतेराधिपत्ये । ब्रह्म मे दाः क्षत्रं मे दाः । तेजो मे धा वर्चो मे धाः । यशो मे धास्तपो मे धाः । मनो मे धाः इत्युपरिष्टात् ३। मनोरश्वासि भूरिपुत्रा । विश्वाभ्यो मा नाष्ट्राभ्यः पाहि । सूपसदा मे भूया मा मा हिꣳसीः उत्तरतः पृथिवीमभिमृशति ।

अङ्गारैः पर्यूहणं, परिधिभिः परिधानम् :-

अध्वर्युः प्रतिप्रस्थाता च सिद्ध्यै त्वा द्विः धृष्टी आदत्तः । तपोष्वग्ने अन्तराꣳ अमित्रान् । तपाशꣳसमररुषः परस्य । तपावसो चिकितानो अचित्तान् । वि ते तिष्ठन्तामजरा अयासः गार्हपत्यादुदिचोऽङ्गारान्निरूह्य । चितः स्थ परिचितः । स्वाहा मरुद्भिः परिश्रयस्व प्रदक्षिणमङ्गारैः पर्यूह्य वैकङ्कतैः परिधिभिः परिधत्तः । मा असि, मा असि प्राञ्चावध्वर्युर्निदधाति । प्रमा असि, प्रमा असि उदञ्चौ प्रतिप्रस्थाता । प्रतिमा असि, प्रतिमा असि पूर्ववदध्वर्युः । संमा असि, संमा असि पूर्ववत्प्रतिप्रस्थाता । विमा असि, विमा असि पूर्ववदध्वर्युः । उन्मा असि, उन्मा असि पूर्ववत्प्रतिप्रस्थाता अन्तरिक्षस्यान्तर्धिरसि अध्वर्युरेव दक्षिणतः त्रयोदशं निदधाति ।

सौवर्णेन रुक्मेणापिधानं, अभिमन्त्रणं, उपवाजनं च :-

दिवं तपसस्त्रायस्व सौवर्णेन रुक्मेणापिधाय१ । आभिर्गीर्भिर्यदतो न ऊनमा प्यायय हरिवो वर्धमानः । यदा स्तोतृभ्यो महि गोत्रा रुजासि भूयिष्ठभाजो अध ते स्याम ॥ शुक्रं ते अन्यद्यजतं ते अन्यद्विषुरूपे अहनी द्यौरिवासि । विश्वा हि माया अवसि स्वधावो भद्रा ते पूषन्निहरातिरस्तु ॥ अर्हन् बिभर्षि सायकानि धन्वार्हन्निष्कं यजतं विश्वरूपम् । अर्हन्निदं दयसे विश्वमब्भुवं न वा ओजीयो रुद्र त्वदस्ति इति तिसृभिरभिमन्त्र्य । धवित्राण्यादत्ते । गायत्रमसि प्रथमम् । त्रैष्टुभमसि द्वितीयम् । जागतमसि तृतीयम् । तैरेनं त्रिरूर्ध्वमुपवाजयति मधु, मधु, मधु । तेषामेकं प्रतिप्रस्थात्रे प्रयच्छति । एकमाग्नीध्राय । आग्नीध्रप्रथमास्त्रिः प्रदक्षिणमूर्ध्वं धून्वन्तः परियन्ति । तमभिमुखाः पर्युपविशन्ति । पुरस्तादध्वर्युर्दक्षिणतः प्रतिप्रस्थाता उत्तरत आग्नीध्रः । अव्यतिषङ्गं ऊर्ध्वं धून्वन्तो होतृप्रणवैस्संराधयन्त इन्धानास्समञ्जन्तो वाग्यता आसते । प्रज्वलिते रुक्ममपादत्त इति विज्ञायते ।

महावीरस्याभिमन्त्रणम् :-

यत्राभिजानाति याभिर्वर्तिकां ग्रसिताममुञ्चतमिति तदध्वर्युर्महावीरमभिमन्त्रयते । दश प्राचीर्दश भासि दक्षिणा । दश प्रतीचीर्दश भास्युदीचीः । दशोर्ध्वा भासि सुमनस्यमानः । स नो रुचं धेह्यहृणीयमानः ॥ अग्निष्ट्वा वसुभिः पुरस्ताद्रोचयतु गायत्रेण छन्दसा । स मा रुचितो रोचय ॥ इन्द्रस्त्वा रुद्रैर्दक्षिणतो रोचयतु त्रैष्टुभेन छन्दसा । स मा रुचितो रोचय ॥ वरुणस्त्वादित्यैः पश्चाद्रोचयतु जागतेन छन्दसा । स मा रुचितो रोचय ॥ द्युतानस्त्वा मारुतो मरुद्भिरुत्तरतो रोचयत्वानुष्टुभेन छन्दसा । स मा रुचितो रोचय ॥ बृहस्पतिस्त्वा विश्वैर्देवैरुपरिष्टाद्रोचयतु पाङ्क्तेन छन्दसा । स मा रुचितो रोचय ॥ रोचितस्त्वं देव घर्म देवेष्वसि । रोचिषीयाहं मनुष्येषु । संराड्घर्म रुचितस्त्वं देवेष्वायुष्माꣲ् स्तेजस्वी ब्रह्मवर्चस्यसि ॥ रुचितोऽहं मनुष्येष्वायुष्माꣲ् स्तेजस्वी ब्रह्मवर्चसी भूयासम् ॥ रुगसि । रुचं मयि धेहि । मयि रुक् ॥ दश पुरस्ताद्रोचसे । दश दक्षिणा । दश प्रत्यङ् । दशोदङ्ङ् । दशोर्ध्वो भासि सुमनस्यमानः । स नः सम्राडिषमूर्जं धेहि । वाजी वाजिने पवस्व । रोचितो घर्मो रुचीय इत्यनुवाकेन । यत्राभिजानात्यप्नस्वतीमश्विना वाचमस्मे इति तदुपोत्तिष्ठन्नध्वर्युराह रुचितो घर्मः इति१ । अध्वर्युप्रथमाः अनभिधून्वन्तस्त्रिः प्रतिपरियन्ति । धवित्राण्यादायाध्वर्युः प्रतिप्रस्थात्रे प्रयच्छति । तानि प्रतिप्रस्थाता अग्रेणाहवनीयं पर्याहृत्य सम्राडासन्द्यां सादयति ।

महावीरस्यावेक्षणम् :-

यथालोकमवस्थाय सर्व ऋत्विजो यजमानश्चाधीयन्तो महावीरमवेक्षन्ते । अपश्यं गोपामनिपद्यमानम् । आ च परा च पथिभिश्चरन्तम् । स सध्रीचीस्स विषूचीर्वसानः । आ वरीवर्ति भुवनेष्वन्तः । अत्र प्रावीः । मधु माध्वीभ्यां मधु माधूचीभ्याम् । अनु वां देववीतये । समग्निरग्निनागत । सं देवेन सवित्रा । सꣳ सूर्येण रोचते । स्वाहा समग्निस्तपसागत । सं देवेन सवित्रा । सꣳ सूर्येणारोचिष्ट । धर्ता दिवो विभासि रजसः । पृथिव्या धर्ता । उरोरन्तरिक्षस्य धर्ता । धर्ता देवो देवानाम् । अमर्त्यस्तपोजाः । हृदे त्वा मनसे त्वा । दिवे त्वा सूर्याय त्वा । ऊर्ध्वमिममध्वरं कृधि । दिवि देवेषु होत्रा यच्छ । विश्वासां भुवां पते । विश्वस्य भुवनस्पते । विश्वस्य मनसस्पते । विश्वस्य वचसस्पते । विश्वस्य तपसस्पते । विश्वस्य ब्रह्मणस्पते । देवश्रूस्त्वं देव घर्म देवान् पाहि । तपोजां वाचमस्मे नि यच्छ देवायुवम् । गर्भो देवानाम् । पिता मतीनाम् । पतिः प्रजानाम् । मतिः कवीनाम् । सं देवो देवेन सवित्रा यतिष्ट । सꣳ सूर्येणारुक्त । आयुर्दास्त्वमस्मभ्यं घर्म वर्चोदा असि । पिता नोऽसि पिता नो बोध । आयुर्धास्तनूधाः पयोधाः । वर्चोदा वरिवोदा द्रविणोदाः । अन्तरिक्षप्र उरोर्वरीयान् । अशीमहि त्वा मा मा हिꣳसीः । त्वमग्ने गृहपतिर्विशामसि । विश्वासां मानुषीणाम् । शतं पूर्भिर्यविष्ठ पाह्यꣳहसः । समेद्धारꣳ शतꣳ हिमाः । तन्द्राविणꣳ हार्दिवानम् । इहैव रातयस्सन्तु इत्यन्तेन । परिश्रिते प्रतिप्रस्थाता पत्नीं वाचयति त्वष्टीमती ते सपेय । सुरेता रेतो दधाना । वीरं विदेय तव सन्दृशि । माहꣳ रायस्पोषेण वियोषम् ।

रौहिणपुरोडाशयोः आसादनम् :-

अध्वर्युस्संप्रेष्यति अग्नीद्रौहिणौ पुरोडाशावासादय । आग्नीध्रः अङ्गारापोहनाद्यभिघारणान्तं कृत्वा अनुष्टुब्धयोस्स्रुचोरुपस्तीर्णाभिघारितौ पुरोडाशावासादयति । स्रुचौ गृहीत्वाऽग्रेण होतारं पर्याहृत्य दक्षिणं परिधिसन्धिमन्वेकमुत्तरं परिधिसन्धिमन्वितरम् ।

दोहनम् :-

अध्वर्युः :- देवस्य त्वा --- आददे रशनामादाय । अदित्यै रास्नासि अभिमन्त्र्य । पूर्वया द्वारोपनिर्हृत्य । त्रिरुपांशु घर्मदुघमाह्वयति । इड एहि, अदित एहि, सरस्वत्येहि प्रत्येत्य दोग्ध्रे निदाने इत्यादाय दक्षिणया द्वारोपनिष्क्रम्य । गङ्ग ए३हि इति त्रिरुच्चैराह्वयति । अदित्या उष्णीषमसि रशनया घर्मदुघमभिदधाति । वायुरस्यैडः वत्सम् । पूषा त्वोपावसृजतु । अश्विभ्यां प्रदापय इत्युपावसृज्य१ । यस्ते स्तनश्शशयो यो मयोभूः । येन विश्वा पुष्यसि वार्याणि । यो रत्नधा वसुविद्यस्सुदत्रः । सरस्वति तमिह धातवेऽकः घर्मदुघमभिमन्त्रयते । उस्र घर्मꣳ शिꣳषोस्र घर्मं पाहि घर्माय शिꣳष निदाय २ वत्सम् । बृहस्पतिस्त्वोपसीदतु उपसीदति । दानवस्थ पेरवः विश्वग्वृतो लोहितेन स्तनान्थ्संमृश्य । अश्विभ्यां पिन्वस्व सरस्वत्यै पिन्वस्व पूष्णे पिन्वस्व बृहस्पतये पिन्वस्व इन्द्राय पिन्वस्वेन्द्राय पिन्वस्व वर्षीयसि दोग्ध्रे दोग्धि । तूष्णीं प्रतिप्रस्थाता ह्रसीयस्यजाम् । यत्राभिजानात्युत्तिष्ठ ब्रह्मणस्पत इति तदुपोत्तिष्ठन्तावग्नीधे पयसी प्रदाय पूर्वावतिद्रुत्य ।

शफोपयमनयोः आदानं, महावीरे पयसोरवनयनम् :-

अध्वर्युः - गायत्रोऽसि शफमादत्ते । त्रैष्टुभोऽसि द्वितीयम् । प्रतिप्रस्थाता जागतमसि उपयमनमादत्ते । यत्राभिजानात्युपद्रव पयसा गोधुगिति तदाग्नीध्रो अनुप्रपद्यते । अध्वर्युः - सहोर्जो भागेनोपमेहि पय आह्रियमाणं प्रतीक्षते३ । इन्द्राश्विना मधुनस्सारघस्य । घर्मं पात वसवो यजता वट् महावीरे गोपय आनयति४ । स्वाहा त्वा सूर्यस्य रश्मये वृष्टिवनये जुहोमि उद्यन्तमूष्माणमनुमन्त्रयते । यजमानः - इन्द्रायाश्विभ्यामिदम् । सूर्यस्य रश्मय इदम् । प्रतिप्रस्थाता - मधु हविरसि महावीरे अजापय आनयति५ । अग्नये स्विष्टकृत इदम् । सूर्यस्य तपस्तप उद्यन्तमूष्माणमनुमन्त्रयते ।

स्कन्नपायश्चित्तम् :-

घर्मे स्कन्ने अस्कान् द्यौः पृथिवीम् । अस्कानृषभो युवा गाः । स्कन्ने मा विश्वा भुवना । स्कन्नो यज्ञः प्रजनयतु । अस्कानजनि प्राजनि । आ स्कन्नाज्जायते वृषा । स्कान्नात्प्रजनिषीमहि स्कन्नमभिमन्त्र्य । भूपतये स्वाहा इति प्राञ्चं प्रादेशं मिमीते । भुवनपतये स्वाहा इति दक्षिणम् । भूतानां पतये स्वाहा इति प्रत्यञ्चम् । भूत्यै स्वाहा इत्युदञ्चम् । भूर्भुवस्सुवः इत्यूर्ध्वम् । भूपतये स्वाहा भुवनपतये स्वाहा भूतानां पतये स्वाहा इति स्कन्नमनुमन्त्रयते । मा नो घर्म व्यथितो विव्यथो नः । मा नः परमधरं मा रजोनैः । मोष्वस्माꣲ्स्तमस्यन्तरा धाः । मा रुद्रियासो अभिगुर्वृधा नः । मा नः क्रतुभिर्हीडितेभिरस्मान् । द्विषा सुनीते मा परादाः । मा नो रुद्रो निर्ऋतिर्मा नो अस्ता । मा द्यावापृथिवी हीडिषाताम् । उप नो मित्रावरुणाविहावतम् । अन्वादीध्याथामिह नस्सखाया । आदित्यानां प्रसितिर्हेतिः । उग्रा शतापाष्ठा घविषा परिणो वृणक्तु ॥ इमं मे वरुण श्रुधी हवमद्या च मृडय । त्वामवस्युराचके ॥ तत्त्वा यामि ब्रह्मणा वन्दमानस्तदाशास्ते यजमानो हविर्भिः । अहेडमानो वरुणेह बोध्युरुशꣳस मा न आयुः प्रमोषीः ॥ त्वन्नो अग्ने वरुणस्य विद्वान् देवस्य हेडोऽवयासिसीष्ठाः । यजिष्ठो वह्नितमश्शोशुचानो विश्वा द्वेषाꣳसि प्रमुमुग्ध्यस्मत् ॥ स त्वन्नो अग्नेऽवमो भवोती नेदिष्ठो अस्या उषसो व्युष्टौ । अव यक्ष्व नो वरुणꣳ रराणो वीहि मृडीकꣳ सुहवो न एधि इति चतसृभिः घर्ममभिमन्त्र्य । पिष्टोदकेन महावीरं शीतीकृत्य ।

होमार्थं महावीरस्य नयनम् :-

द्यावापृथिवीभ्यां त्वा परिगृह्णामि शफाभ्यां परिगृह्य प्रच्छिन्नाग्रेण वेदेन भस्म प्रमृज्य१ । अन्तरिक्षेण त्वोपयच्छामि उपयमनेन प्रतिप्रस्थातोपयच्छति । देवानां त्वा पितृणामनुमतो भर्तुꣳ शकेयम् अध्वर्युः उपयमनेन सहादायोत्थाय । तेजोऽसि तेजोऽनु प्रेहि । दिविस्पृङ्मा मा हिꣳसीः । अन्तरिक्षस्पृङ्मा मा हिꣳसीः । पृथिविस्पृङ्मा मा हिꣳसीः । सुवरसि सुवर्मे यच्छ । दिवं यच्छ दिवो मा पाहि हरति । व्रजन्ननवानं पञ्च वातनामानि व्याचष्टे२ । समुद्राय त्वा वाताय स्वाहा सलिलाय त्वा वाताय स्वाहानाधृष्याय त्वा वाताय स्वाहाप्रतिधृष्याय त्वा वाताय स्वाहावस्यवे त्वा वाताय स्वाहा । अपान्य पञ्चोत्तराणि । अग्नये त्वा वसुमते स्वाहा । सोमाय त्वा रुद्रवते स्वाहा । वरुणाय त्वाऽऽदित्यवते स्वाहा । बृहस्पतये त्वा विश्वदेव्यावते स्वाहा । सवित्रे त्वर्भुमते विभुमते प्रभुमते वाजवते स्वाहा ।

दक्षिणरौहिणपुरोडाशस्य होमः :-

एतस्मिन्काले प्रतिप्रस्थाता उपयमनमन्यस्मै प्रदाय । दक्षिणं रौहिणं प्रतिष्ठितं जुहोति३ अहर्ज्योतिः केतुना जुषताꣳ सुज्योतिर्ज्योतिषाꣲ् स्वाहा । अह्ने ज्योतिष इदम् ।

घर्मस्य होमः :-

अध्वर्युः - अपरेणाहवनीयं दक्षिणातिक्रामन् विश्वा आशा दक्षिणसत् ब्रह्माणमीक्षते । विश्वान्देवानयाडिह होतारम् । स्वाहाकृतस्य घर्मस्य मधोः पिबतमश्विना । स्वाहाग्नये यज्ञियाय शं यजुर्भिः घर्ममभिमंत्र्य । आश्राव्य प्रत्याश्राविते संप्रेष्यति । घर्मस्य यज । अश्विना घर्मं पातꣳ हार्दिवानम् । अहर्दिवाभिरूतिभिः । अनु वां द्यावापृथिवीमꣳसाताम् । स्वाहेन्द्राय स्वाहा वषट्कृते जुहोति । इन्द्रायाश्विभ्यामिदम् । स्वाहेन्द्रावट् अनुवषट्कृते जुहोति४ । अग्नये स्विष्टकृत इदम् । घर्ममपातमश्विना हार्दिवानम् । अहर्दिवाभिरूतिभिः । अनु वां द्यावापृथिवी अमꣳसाताम् । तं प्राव्यं यथावट् । नमो दिवे । नमः पृथिव्यै । दिविधा इमं यज्ञम् । यज्ञमिमं दिविधाः । दिवं गच्छ । अन्तरिक्षं गच्छ । पृथिवीं गच्छ । पञ्च प्रदिशो गच्छ । देवान् घर्मपान् गच्छ । पितॄन् घर्मपान् गच्छ इत्यनुवाकशेषेणोपस्थाय ।

महावीरे दध्नाभिपूरणम् :-

उपर्याहवनीये धार्यमाणं प्रतिप्रस्थाता शृतदध्नाऽभिपूरयति । अध्वर्युः :- इषे पीपिहि । ऊर्जे पीपिहि । ब्रह्मणे पीपिहि । क्षत्राय पीपिहि । अद्भ्यः पीपिहि । ओषधीभ्यः पीपिहि । वनस्पतिभ्यः पीपिहि । द्यावापृथिवीभ्यां पीपिहि । सुभूताय पीपिहि । ब्रह्मवर्चसाय पीपिहि । यजमानाय पीपिहि । मह्यं ज्यैष्ठ्याय पीपिहि विक्षरन्तमनुमन्त्रयते ।

दिग्यागः :-

अथैनं दिशोऽनु प्रहावयति । त्विष्यै त्वा स्वाहा । त्विष्या इदम् । पुरस्ताद्धुत्वा प्रतिप्रस्थातरनु जुहुधीत्याह । तेनैव मन्त्रेण तस्यामेव दिशि प्रतिप्रस्थाता जुहोति । एवं सर्वत्र । द्युम्नाय त्वा स्वाहा दक्षिणतः । द्युम्नायेदम् । इन्द्रियाय त्वा स्वाहा पश्चात् । इन्द्रियायेदम् । भूत्यै त्वा स्वाहा उत्तरतः । भूत्या इदम् । प्रत्याक्रम्य उपयमने शेषमानीय अन्तर्वेद्युपयमनं निधाय पूर्वस्मिन् खरे राजतं रुक्मं निधाय । धर्मासि सुधर्मा मेऽन्यस्मे ब्रह्माणि धारय । नेत्वा वातस्स्कन्दयात् तस्मिन् महावीरं प्रतिष्ठापयति ।

उत्तररौहिणहोमः शकलहोमश्च :-

अत्र प्रतिप्रस्थाता पूर्ववत् उत्तरं रौहिणं जुहोति अहर्ज्योतिः केतुना जुषताꣳ सुज्योतिर्ज्योतिषाꣳ स्वाहा १। अह्ने ज्योतिष इदम् । अथैतान् षट् शकलानुपयमनेऽञ्जन् जुहोति । पूष्णे शरसे स्वाहा । पूष्णे शरस इदम् । ग्रावभ्यः स्वाहा । ग्रावभ्य इदम् । प्रतिरेभ्यः स्वाहा । प्रतिरेभ्य इदम् । द्यावापृथिवीभ्याꣲ् स्वाहा । द्यावापृथिवीभ्यामिदम् । प्राचीनावीती - पितृभ्यो घर्मपेभ्यस्स्वाहा । पितृभ्यो घर्मपेभ्य इदम् । यज्ञोपवीत्यप उपस्पृश्य । षष्ठं शकलं सर्वेषु लेपेष्वङ्क्त्वानन्वीक्षमाण उदञ्चन्निरस्यति । रुद्राय रुद्रहोत्रे स्वाहा । रुद्राय रुद्रहोत्र इदम् । अप उपस्पृश्य ।

अग्निहोत्रम् :-

विद्युदसीत्यप उपस्पृश्य । तूष्णीं काण्टकीं समिधमाधाय । प्रजापतय इदम् । एतस्मादेव शेषादुपयमनेनाग्निहोत्रं जुहोति । स्रुचं गृहीत्वा प्राण्यापान्य निमील्याऽवेक्ष्य अभिक्रम्य । ओं भूर्भुवस्सुवः भूस्स्वाहा । अग्नय इदम् । हुत्वा महदभिवीक्षते । प्रथमामाहुतिं जुहुयात् । ऊर्जे त्वा । ओषधीभ्यस्त्वौषधीर्जिन्व । ओषधीभ्य इदम् । बर्हिषि लेपं निमृज्य । वर्चो मे यच्छ स्रुचं सादयित्वा । अग्ने गृहपते मा मा सन्ताप्सीरात्मन्नमृतमधिषि प्रजा ज्योतिरदब्धेन त्वा चक्षुषा प्रतीक्षे गार्हपत्यं प्रतीक्षते । ओं भूर्भुवस्सुवस्स्वाहा । प्रजापतय इदम् । हुत्वा स्रुचमुद्गृह्य । रुद्र मृडानार्भव मृड धूर्त नमस्ते अस्तु पशुपते त्रायस्वैनम् । रुद्राय पशुपतय इदम् । अप उपस्पृश्य । प्राचीनावीती । ऊर्जे त्वा । स्वधा पितृभ्यः पितॄन् जिन्व । पितृभ्य इदम् । यज्ञोपवीत्यप उपस्पृश्य । प्रजां मे यच्छ १ । उपयमनं सादयित्वा । वृष्टिरसीत्यप उपस्पृश्य ।

घर्मभक्षणम् :-

उपयमनं होत्रे प्रयच्छति । अथवा तूष्णीमप उपस्पृश्य तूष्णीं काण्टकीं समिधमाधाय भूस्स्वाहेति हुत्वा होत्रे प्रयच्छति । होतरुपह्वयस्व, ब्रह्मन्नुपह्वयस्व, प्रतिप्रस्थातरुपह्वयस्व, अग्नीदुपह्वयस्व, यजमानोपह्वयस्व । एवमेव सर्वे समुपाह्वानं कृत्वा । हुतꣳ हविर्मधु हविः । इन्द्रतमेऽग्नौ । पिता नोऽसि मा मा हिꣳसीः । अश्याम ते देव घर्म । मधुमतो वाजवतः पितुमतः । अङ्गिरस्वत-स्स्वधाविनः । अशीमहि त्वा मा मा हिꣳसीः भक्षयति । एवं ब्रह्मादयोऽपि भक्षयेयुः । अपि वा यजमान एव प्रत्यक्षमवघ्रेणेतरे ।

मदन्तीभिः मार्जनं, घर्मप्रायश्चित्तं च :-

भक्षयित्वोपयमनं प्रतिप्रस्थात्रे प्रयच्छति । तदुच्छिष्टकरे प्रक्षाल्याऽन्तर्वेद्युपयमनं निधाय । तस्मिन् रुक्माववधाय मदन्तीरानीयाऽपो हि ष्ठा मयोभुव इति तिसृभिर्माजयित्वाऽन्तर्वेद्यां शेषं निनीयोपयमनेन घर्मप्रायश्चित्तानि जुहोति । प्राणाय स्वाहा । व्यानाय स्वाहा । अपानाय स्वाहा । चक्षुषे स्वाहा । श्रोत्राय स्वाहा । मनसे स्वाहा । वाचे सरस्वत्यै स्वाहा । चतुर्थ्यंता देवताः । पूष्णे स्वाहा । पूष्ण इदम् । पूष्णे शरसे स्वाहा । पूष्णे शरस इदम् । पूष्णे प्रपथ्याय स्वाहा । पूष्णे प्रपथ्यायेदम् । पूष्णे नरन्धिषाय स्वाहा । पूष्णे नरन्धिषायेदम् । पूष्णेऽङ्घृणये स्वाहा । पूष्णेऽङ्घृणय इदम् । पूष्णे नरुणाय स्वाहा । पूष्णे नरुणायेदम् । पूष्णे साकेताय स्वाहा । पूष्णे साकेतायेदम् । व्याहृतीभिर्विहृताभिस्समस्ताभिश्च हुत्वा, ऋक्तो यज्ञभ्रेषप्रायश्चित्तमित्यादि हुत्वा ।

प्रवर्ग्यस्य समाप्तिः :-

अत्रैव सर्वं परिघर्म्यं समवधाय वेद्याम् । घर्माय संसाद्यमानायानुब्रू३हि इति संप्रेष्यति । आ यस्मिन्थ्सप्त वासवा इति होतुरभिज्ञाय । स्वाहा त्वा सूर्यस्य रश्मिभ्यः अग्रेणाहवनीयं पर्याहृत्य सम्राडासन्द्यां सादयति१ । यत्राभिजानात्यद्धि तृणमघ्निये विश्वदानीं इति तद्गामवसृज्य ।

उत्तरशान्तिपाठः :-

मदन्तीरुपस्पृश्य शन्नो वातः पवताम् इति शान्तिं कुर्वंति । शन्नो वातः पवतां मातरिश्वा शं नस्तपतु सूर्यः । अहानि शं भवन्तु नश्शꣳ रात्रिः प्रतिधीयताम् । शमुषा नो व्युच्छतु शमादित्य उदेतु नः । शिवा नश्शन्तमा भव सुमृडीका सरस्वति । मा ते व्योम सन्दृशि । इडायै वास्त्वसि वास्तुमद्वास्तुमन्तो भूयास्म मा वास्तोश्छिथ्स्मह्यवास्तुस्स भूयाद्योऽस्मान् द्वेष्टि यं च वयं द्विष्मः ॥ प्रतिष्ठासि प्रतिष्ठावन्तो भूयास्म मा प्रतिष्ठायाश्छिथ्स्मह्यप्रतिष्ठस्स भूयाद्योऽस्मान् द्वेष्टि यं च वयं द्विष्मः ॥ आ वात वाहि भेषजं वि वात वाहि यद्रपः । त्वꣳ हि विश्वभेषजो देवानां दूत ईयसे ॥ द्वाविमौ वातौ वात आ सिन्धोरा परावतः । दक्षम्मे अन्य आवातु परान्यो वातु यद्रपः ॥ यददो वात ते गृहेऽमृतस्य निधिर्हितः । ततो नो देहि जीवसे ततो नो धेहि भेषजम् ॥ ततो नो मह आवह वात आवातु भेषजम् । शम्भूर्मयोभूर्नो हृदे प्र ण आयूꣳषि तारिषत् । इन्द्रस्य गृहोऽसि तं त्वा प्रपद्ये सगुस्साश्वः । सह यन्मे अस्ति तेन । भूः प्रपद्ये भुवः प्रपद्ये सुवः प्रपद्ये भूर्भुवस्सुवः प्रपद्ये वायुं प्रपद्येऽनार्तां देवतां प्रपद्येऽश्मानमाखणं प्रपद्ये प्रजापतेर्ब्रह्मकोशं ब्रह्म प्रपद्य ओं प्रपद्ये । अन्तरिक्षम्म उर्वन्तरं बृहदग्नयः पर्वताश्च यया वातस्वस्त्या स्वस्तिमान् तया स्वस्त्या स्वस्तिमानसानि । प्राणापानौ मृत्योर्मा पातं प्राणापानौ मा मा हासिष्टं मयि मेधां मयि प्रजां मय्यग्निस्तेजो दधातु मयि मेधां मयि प्रजां मयीन्द्र इन्द्रियं दधातु मयि मेधां मयि प्रजां मयि सूर्यो भ्राजो दधातु ॥ द्युभिरक्तुभिः परिपात-मस्मानरिष्टेभिरश्विना सौभगेभिः । तन्नो मित्रो वरुणो मामहन्तामदितिस्सिन्धुः पृथिवी उत द्यौः ॥ कया नश्चित्र आ भुवदूती सदावृधस्सखा । कया शचिष्ठया वृता ॥ कस्त्वा सत्यो मदानां मꣳहिष्ठो मत्सदन्धसः । दृढा चिदारुजे वसु ॥ अभीषुणस्सखीनामविता जरितॄणाम् । शतं भवास्यूतिभिः ॥ वयस्सुपर्णा उप सेदुरिन्द्रं प्रियमेधा ऋषयो नाधमानाः । अप ध्वान्तमूर्णुहि पूर्धि चक्षुर्मुमुग्ध्यस्मान्निधयेव बद्धान् ॥ शन्नो देवीरभिष्टय आपो भवन्तु पीतये । शं योरभि स्रवन्तु नः ॥ ईशाना वार्याणां क्षयन्तीश्चर्षणीनाम् । अपो याचामि भेषजम् ॥ सुमित्रा न आप ओषधयस्सन्तु दुर्मित्रास्तस्मै भूयासुर्योऽस्मान्द्वेष्टि यं च वयं द्विष्मः ॥ आपो हि ष्ठा मयोभुवस्ता न ऊर्जे दधातन । महे रणाय चक्षसे ॥ यो वश्शिवतमो रसस्तस्य भाजयतेह नः । उशतीरिव मातरः ॥ तस्मा अरं गमाम वो यस्य क्षयाय जिन्वथ । आपो जनयथा च नः ॥ पृथिवी शान्ता साग्निना शान्ता सा मे शान्ता शुचꣳ शमयतु । अन्तरिक्षꣳ शान्तं तद्वायुना शान्तं तन्मे शान्तꣳ शुचꣳ शमयतु । द्यौश्शान्ता सादित्येन शान्ता सा मे शान्ता शुचꣳ शमयतु । पृथिवी शान्तिरन्तरिक्षꣳ शान्तिर्द्यौश्शान्तिर्दिशश्शान्तिरवान्तर-दिशाश्शान्तिरग्निश्शान्तिर्वायुश्शान्तिरादित्यश्शान्तिश्चन्द्रमाश्शान्तिर्नक्षत्राणि शान्तिराप-श्शान्तिरोषधयश्शान्तिर्वनस्पतयश्शान्तिर्गौश्शान्तिरजा शान्तिरश्वश्शान्तिः पुरुषश्शान्तिर्ब्रह्म शान्तिर्ब्राह्मणश्शान्तिश्शान्तिरेव शान्तिश्शान्तिर्मे अस्तु शान्तिः । तयाहꣳ शान्त्या सर्वशान्त्या मह्यं द्विपदे चतुष्पदे च शान्तिं करोमि शान्तिर्मे अस्तु शान्तिः । एह श्रीश्च ह्रीश्च धृतिश्च तपो मेधा प्रतिष्ठा श्रद्धा सत्यं धर्मश्चैतानि मोत्तिष्ठन्तमनूत्तिष्ठन्तु मा माꣲ् श्रीश्च ह्रीश्च धृतिश्च तपो मेधा प्रतिष्ठा श्रद्धा सत्यं धर्मश्चैतानि मा मा हासिषुः ॥ उदायुषा स्वायुषोदोषधीनाꣳ रसेनोत्पर्जन्यस्य शुष्मेणोदस्थाममृताꣳ अनु ॥ तच्चक्षुर्देवहितं पुरस्ताच्छुक्रमुच्चरत् ॥ पश्येम शरदश्शतं जीवेम शरदश्शतं नन्दाम शरदश्शतं मोदाम शरदश्शतं भवाम शरदश्शतꣳ शृणवाम शरदश्शतं प्रब्रवाम शरदश्शतमजीतास्स्याम शरदश्शतं ज्योक्च सूर्यं दृशे ॥ य उदगान्महतोऽ-र्णवाद्विभ्राजमानस्सरिरस्य मध्यात्स मा वृषभो लोहिताक्षस्सूर्यो विपश्चिन्मनसा पुनातु ॥ ब्रह्मणश्चोतन्यसि ब्रह्मण आणी स्थो ब्रह्मण आवपनमसि धारितेऽयं पृथिवी ब्रह्मणा मही धारितमेनेन महदन्तरिक्षं दिवं दाधार पृथिवीꣳ सदेवां यदहं वेद तदहं धारयाणि मा मद्वेदोऽधि विस्रसत् । मेधामनीषे मा विशताꣳ समीची भूतस्य भव्यस्यावरुध्यै सर्वमायुरयाणि सर्वमायुरयाणि ॥ आभिर्गीर्भिर्यदतो न ऊनमा प्यायय हरिवो वर्धमानः । यदा स्तोतृभ्यो महि गोत्रा रुजासि भूयिष्ठभाजो अध ते स्याम ॥ ब्रह्म प्रावादिष्म तन्नो मा हासीत् ॥ ओं शान्तिः शान्तिः शान्तिः ॥

उपसत्प्रारम्भः :-

उपसदस्तन्त्रं प्रक्रमयति । आतिथ्याबर्हिरुपसदामग्नीषोमीयस्य च । तदेव प्रस्तरपरिधि । या जाता इत्यादि । यत्कृष्णो ___ ततस्त्वां दशधा । एकाꣳ समिधं यज्ञायुरनुसञ्चराम् । ततो वेदं कृत्वा । परिस्तृणीत, देवा देवेषु, कर्मणे वां इत्यादि । पात्रप्रयोगकाले स्फ्यमग्निहोत्रहवणीमपरतः । स्रुवं जुहूमुपभृतं ध्रुवां वेदमाज्यस्थालीं वेदाग्राणि चेति द्वन्द्वं प्रयुज्य । पवित्रे कृत्वा । उपविष्टे ब्रह्मणि यजमान वाचं यच्छ इति संप्रेष्यति । संविशन्तां पात्राणि संमृशति । यजमानः - अग्निꣳ होतारम् । यज्ञयोगः । अध्वर्युः - प्रोक्षणीस्संस्कृत्य । ब्रह्माणमामन्त्र्य । पात्राणि प्रोक्षति । अत्र वाचं विसृजते । देवस्य त्वेत्यादि । लोमभ्योऽधि १ स्तम्बयजुर्हरति । अवबाढा यातुधाना इत्यन्तं कृत्वा । ब्रह्मन्नुत्तरं परिग्राहम् । ऋतमसि । यज्ञस्य त्वा । धा असि, उदादाय न स्तः । प्रोक्षणीरासादयेध्ममुपसादय स्रुवं च स्रुचश्च संमृड्ढ्याऽज्येनो३देहि । आज्यग्रहणकाले ध्रुवायामेव गृह्णाति सुप्रजास्त्वाय त्वा गृह्णामि इत्यादि । प्रोक्षणीरभिमन्त्र्य ब्रह्माणमामन्त्र्य । कृष्णोऽस्याखरेष्ठः इध्मं प्रोक्षति । वेदिरसि इति वेदिं प्रोक्षति । स्वधा पितृभ्य इति प्रोक्षणीशेषं निनीय । अयं प्राणश्च इति प्रस्तरे पवित्रे अपिसृज्य । सूर्यस्त्वा पुरस्तात्पातु इत्याहवनीयमभिमन्त्र्य । युनज्मि त्वा इति यजमानः । वीतिहोत्रं त्वा इति एकामाघारसमिधमाधाय । विशो यन्त्रे स्थः । विच्छिनद्मि । तूष्णीं जुहूपभृतावासाद्य । ध्रुवासि इति ध्रुवामासाद्य । यो मा वाचा इति यजमानः । ऋषभोऽसि । स्योनो मे सीद । इयꣴ् स्थाली । एतावसदतां सुकृतस्य लोके तौ विष्णो पाहि ___ यज्ञनियम् । विष्ण्वसि वैष्णवं धामासि प्राजापत्यम् । अयं यज्ञो, ममाग्ने चतुर्होतेत्यासन्नाभिमर्शनम् । वेदं निधाय, सामिधेनीभ्यः प्रतिपद्यते । स्रौवमाघारयेत् समानमाप्रवरात् । आश्राव्याह सीद होतः इत्येतावान् प्रवरः । देवाः पितर इति यजमानः २ । पञ्चहोता च । ध्रौवादष्टौ जुह्वां गृह्णाति । चतुरुपभृति । एकमाप्याय्याऽनाप्याय्य त्रीणि । घृतवतीशब्दे तूष्णीं जुहूपभृतावादाय दक्षिणा सकृदतिक्रान्तः उपांशुयाजवत् प्रचरति । अग्नये, अनुब्रूहि । अग्निम्, यज । अर्धेन जौहवस्याग्निं यजत्यर्धेन सोमम् । अग्नय इदम् । दब्धिरसि । सोमाय, अनुब्रूहि । सोमम्, यज । सोमायेदम् । दब्धिरसि । औपभृतं जुह्वामानीय । विष्णवे, अनुब्रूहि । विष्णुम्, यज । विष्णव इदम् । दब्धिरसि ।

उपसद्धोमः :-

प्रत्याक्रम्य । ध्रौवाज्यं सर्वं स्रुवेणादायोपसदं जुहोति । या ते अग्नेऽयाशया तनूर्वर्षिष्ठा गह्वरेष्ठोग्रं वचो अपावधीं त्वेषं वचो अपावधीꣲ् स्वाहा । अग्नेरयाशयायै तन्वा इदम् ३ । अग्नीन्मदन्त्यापा इत्येतदादि आ निह्नवात्कृत्वा ।

सुब्रह्मण्योपाह्वानम् :-

अग्नीद्देवपत्नीर्व्याचक्ष्व सुब्रह्मण्य सुब्रह्मण्यामाह्वय इति संप्रेष्यति । अपरेण गार्हपत्यमाग्नीध्र उपविश्य देवपत्नीर्व्याचष्टे । सेनेन्द्रस्य । धेना बृहस्पतेः । पथ्या पूष्णः । वाग्वायोः । दीक्षा सोमस्य । पृथिव्यग्नेः । वसूनां गायत्री । रुद्राणां त्रिष्टुक् । आदित्यानां जगती । विष्णोरनुष्टुक् । वरुणस्य विराट् । यज्ञस्य पङ्क्तिः । प्रजापतेरनुमतिः । मित्रस्य श्रद्धा । सवितुः प्रसूतिः । सूर्यस्य मरीचिः । चन्द्रमसो रोहिणी । ऋषीणामरुन्धती । पर्जन्यस्य विद्युत् । चतस्रो दिशः । चतस्रोऽवान्तरदिशाः । अहश्च रात्रिश्च । कृषिश्च वृष्टिश्च । त्विषिश्चापचितिश्च । आपश्चौषधयश्च । ऊर्क्च सूनृता च देवानां पत्नयः । उत्करे सुब्रह्मण्यामाह्वयति १ । पूर्ववदेनां यजमानोऽनुमन्त्रयते । सुपूर्वाह्णे पूर्वाह्णिकीभ्यां प्रवर्ग्योपसद्भ्यां चरन्ति । स्वपराह्ण आपराह्णिकीभ्याम् ।

प्रवर्ग्योपसदां विशेषाः :-

प्रवर्ग्येण प्रचरिष्यन्तः संवृण्वन्तीत्यादि । अग्रेण गार्हपत्यं दर्भान् संस्तीर्य । देव पुरश्चरेति महावीरानासादयति । सर्वाणि च प्रवर्ग्यपात्राणि । मेथीं मयूखान् सम्राडासन्दीं विशाखदामानीति वर्जयित्वा । पवित्रकरणादि पूर्ववत् । तस्मिन्नप्रचरणीयौ महावीरावुपावहरतीत्यतं कृत्वा । उत्तरेणाहवनीयं शृतदध्यासादयतीत्यादि । प्रतिप्रस्थाता :- रात्रिर्ज्योतिः केतुना जुषताꣳसुज्योतिर्ज्योतिषाꣲ् स्वाहा । रात्रियै ज्योतिष इदम् । सायं रौहिणं जुहोति । अपीपरो माह्नो रात्रियै मा पाह्येषा ते अग्ने समित्तया समिध्यस्वार्युमे दा वर्चसा मांजीस्स्वाहा सायं काण्टकीं समिधमादधाति । अह्ने ज्योतिष इदम् । भूर्भुवस्सुवः अग्निर्ज्योतिर्ज्योतिरग्निस्स्वाहा सायमग्निहोत्रं जुहोति । अग्नये ज्योतिष इदम् । इषे त्वा । ओषधीभ्यस्त्वौषधीर्जिन्व बर्हिषि लेपं निमृज्य इत्यादि । स्वाहा त्वा नक्षत्रेभ्यः सायं परिघर्म्यं संम्राडासन्द्यां सादयति । पूर्ववदुपसदं कृत्वा । अग्नीन्मदन्त्यापा इत्यादि । सव्योत्तानैस्तु सायं निह्नवः । अधिवृक्षसूर्ये अग्नीन्ज्योतिष्मतः कुरुतेत्यादि । यदहस्सोमं क्रीणीयुश्चतुरस्सायं दुह्युस्त्रीन् प्रातर्द्वौ सायमेकमुत्तमे । सर्वान् सायमाशिरे । अत्र चतुस्तनं व्रतं यजमानाय प्रयच्छति या ते अग्ने रुद्रिया तनूः इति व्रतयति । जागर्त्येतां रात्रिम् । सन्तिष्ठते द्वितीयमहः ॥

तृतीयदिनस्य कर्मारम्भः :-

उपोदये अग्नीन्ज्योतिष्मतः कुरुतेत्यादि । वाग्विसर्गे कृते पूर्ववत् पौर्वाह्णिकीभ्यां प्रवर्ग्योपसद्भ्यां प्रचरन्ति । अपीपरो मा रात्रिया अह्नो मा पाहि इति समिदाधानम् । भूर्भुवस्सुवः सूर्यो ज्योति र्ज्योतिस्सूर्यस्स्वाहा इति होमः । या ते अग्ने रजाशया तनूर्वर्षिष्ठा गह्वरेष्ठोऽग्रं वचो अपावधीन्त्वेषं वचो अपावधीꣲ् स्वाहा इत्युपसद्धोमः । अग्ने रजाशयायै तन्वा इदम् २ ।

वेदिकरणम् :-

अन्तरा मध्यमे प्रवर्ग्योपसदौ वेदिं कुर्वन्ति । प्राग्वंशस्य मध्यमाल्लालाटिकात् त्रीन् प्राचः प्रक्रमान् प्रक्रम्य शङ्कुं निहन्ति । तस्मात्पञ्चदशसु दक्षिणतः एवमुत्तरतः ते श्रोणी । प्रथमनिहताच्छङ्कोष्षट्त्रिंशतिः पुरस्तात् । तस्मात् द्वादशसु दक्षिणतः । एवमुत्तरतः तावंसौ इति शुल्बमानं कृत्वा । विमिमे त्वा पयस्वतीन्देवानां धेनुꣳसुदुघामनस्फुरन्तीम् । इन्द्रस्सोमं पिबतु क्षेमो अस्तु नः इति पुनर्मानं कृत्वा । सर्वतः स्यन्द्यया १ पर्यातनोति । मध्ये पृष्ठ्याम् । इमान्नराः कृणुत वेदिमेत्य वसुमतीꣳ रुद्रवतीमादित्यवतीं वर्ष्मं दिवो नाभा पृथिव्या यथाऽयं यजमानो न रिष्येद्देवस्य सवितुस्सवे संप्रेष्यति । स्फ्येन विघनेन पर्श्वा परशुना च सर्वे अध्वर्यवो वेदिं कुर्वन्ति । वेदिकरणानि प्रज्ञातं निधाय । त्वया वेदिमिति वेदं कृत्वा । स्फ्यादानादि दर्शपूर्णमासवत्सन्नमनवर्जं प्रागुत्तरात्परिग्राहात्करोति । उपरवदेशे स्तम्बयजुर्हरणम् । ऋतमसीति पूर्वपरिग्रहः । उत्तरस्माद्वेद्यंसादुदक्प्रक्रमे चात्वालः । चतुरस्रोऽवटाकारः । उत्तरवेदिपरिमितः । चात्वालाद्द्वादशसु प्रक्रमेषु प्रत्यगुत्करः । तस्मिन्निवपति । चतुश्शिखण्डा युवतिस्सुपेशा घृतप्रतीका भुवनस्य मध्ये । तस्याꣳसुपर्णावधि यौ निविष्टौ तयोर्देवानामधि भागधेयम् वेदिमभिमन्त्र्य । अथोत्तरवेदिमुपवपति । वित्तायनी मेऽसि इत्यादि दक्षिणतो निस्सारणान्तं कृत्वा ।

[ तद्यथा = अपरेण यूपावटदेशं सञ्चरमवशिष्य वेद्यां शम्यामात्रीमुत्तरवेदिं करोति । शम्यां पुरस्तादुदगग्रान्निधाय । स्फ्येनोदीचीमभ्यन्तरं परिलिखति वित्तायनी मेऽसि । अप उपस्पृश्य । एवं दक्षिणतः प्राचीं तिक्तायनी मेऽसि । पश्चादुदीचीं अवतान्मा नाथितम् । उत्तरतः प्राचीं अवतान्मा व्यथितम् ।

चात्वालकरणं, उत्तरवेदिकरणं च :-

उत्तरस्माद्वेद्यंसादुदक्प्रक्रमे चात्वालः । तमुत्तरवेदिवत्तूष्णीं शम्यया परिमित्य देवस्य त्वा --- हस्ताभ्यामाददेऽभ्रिरसि नारिरसि अभ्रिमादाय । परिलिखितꣳ रक्षः परिलिखिता अरातय इदमहꣳ रक्षसो ग्रीवा अपि कृन्तामि योऽस्मान्द्वेष्टि यं च वयं द्विष्म इदमस्य ग्रीवा अपि कृंतामि त्रिः प्रदक्षिणं परिलिख्य । तूष्णीं जानुदघ्नं त्रिवितस्तं वा खात्वोत्तरवेद्यर्थान्पांसून् हरति विदेरग्निर्नभो नामाग्ने अङ्गिरो योऽस्यां पृथिव्यामस्यायुषा नाम्नेहि यत्तेऽनाधृष्टं नाम यज्ञियं तेन त्वाऽऽदधे । सिꣳहीरसि महिषीरसि उत्तरवेद्यां निवपति । एतेनैव विदेरग्निर्नभो नामाग्ने अङ्गिरो यो द्वितीयस्यां पृथिव्यामस्यायुषा नाम्नेहि यत्तेऽनाधृष्टं नाम यज्ञियं तेन त्वाऽऽदधे इति द्वितीयम् । विदेरग्निर्नभो नामाग्ने अङ्गिरो यस्तृतीयस्यां पृथिव्यामस्यायुषा नाम्नेहि यत्तेऽनाधृष्टं नाम यज्ञियं तेन त्वाऽऽदधे इति तृतीयम् । तूष्णीं चतुर्थं हृत्वा । सिꣳहीरसि महिषीरसि इति निवपति । उरु प्रथस्वोरु ते यज्ञपतिः प्रथताम् प्रथयित्वा । ध्रुवासि शम्यया संहत्य । देवेभ्यः कल्पस्व अभिमन्त्र्य । देवेभ्यश्शुन्धस्व अद्भिरवोक्ष्य । देवेभ्यश्शुम्भस्व सिकताभिरवकीर्य । प्रोक्षणीशेषमुत्तरत उत्तरवेद्यै निनीय । आपो रिप्रं निर्वहत स्फ्येनोदीचीमेकस्फ्यां निस्सार्य । विभ्राड्बृहत्पिबतु सोम्यं मध्वायुर्दधद्यज्ञपतावविह्रुतम् । वातजूतो यो अभिरक्षति त्मना प्रजाः पिपर्ति बहुधा विराजति उत्तर वेद्या अन्तान्थ्संमृशति । अथास्या मध्ये प्रादेशमात्रीं गोपदमात्रीमश्वशफमात्रीं वोत्तरनाभिं चतुस्स्रक्तिं कृत्वा । चतुश्शिखण्डे युवती कनीने घृतप्रतीके भुवनस्य मध्ये । तयोर्देवा अधि सं वसन्त उत्तमे नाक इह मादयन्ताम् उभे अभिमन्त्र्य । इन्द्रघोषस्त्वा वसुभिः पुरस्तात्पातु पुरस्तात्प्रत्यङतिष्ठन्नुत्तरवेदिं प्रोक्षति । मनोजवास्त्वा पितृभिर्दक्षिणतः पातु दक्षिणतः । प्रचेतास्त्वा रुद्रै: पश्चात्पातु पश्चात् । विश्वकर्मा त्वादित्यैरुत्तरत: पातु उत्तरत: । त्वष्टा त्वा रूपैरुपरिष्टात्पातु मध्यम् । प्रोक्षणीशेषं दक्षिणत उत्तरवेद्यै निनयेत् शुचा त्वार्पयामि पाप्मन् । आपो रिप्रं निर्वहत । पूर्ववदेकस्फ्यां दक्षिणतो निस्सार्य । ]

वेदिकरणकाले ब्रह्मा दक्षिणत आस्ते यजमानश्च । उदुम्बरशाखाभिः प्लक्षशाखाभिर्वा प्रच्छन्ना वसति । अत्र त्रिस्तनव्रतं यजमानाय प्रयच्छति । ततो गार्हपत्ये दीक्षितस्य व्रतं श्रपयतीत्यादि नाभ्यभिमर्शनान्तम् । या ते अग्ने रुद्रिया तनूः इति व्रतयति । ततो यूपकर्म । उरु विष्णो विक्रमस्वेत्यादि चषालकरणान्तं पशुवत् ।

यूपाहरणम् :-

[ तद्यथा = स्रुवेणाहवनीये यूपाहुतिं जुहोति उरु विष्णो विक्रमस्वोरु क्षयाय न: कृधि । घृतं घृतयोने पिब प्रप्र यज्ञपतिं तिर स्वाहा । विष्णव इदम् । स्रुवमाज्यशेषं चाध्वर्युरादत्ते । तक्षा शस्त्रम् । यत्र यूपस्तद्यन्ति । यूप्यावृक्षाः पलाशखदिरबिल्वरौहीतकाः । समे जातमशाखाजं बहुपर्णशाख-मप्रतिशुष्काग्रमसुशिरमव्यावृत्तमघूर्णमृजुमूर्ध्वमूर्ध्वशकलमग्रे ईशदुपावनतं प्रागुदक् प्रत्यग्वोपनतम् । न दक्षिणावनतम् । अतिक्रम्य यूप्यान् यं जोषयते तमभिमन्त्रयते अत्यन्यानगान्नान्यानुपागामर्वाक्त्वा परैरविदं परोऽवरैः । अथैनमुपस्पृशति तं त्वा जुषे वैष्णवं देवयज्यायै । देवस्त्वा सविता मध्वानक्तु स्रुवेण सर्वतो मूलं प्रदक्षिणं पर्यणक्ति । ओषधे त्रायस्वैनम् ऊर्ध्वाग्रं दर्भमन्तर्धाय । स्वधिते मैनꣳ हिꣳसीः स्वधितिना प्रहरति । प्रथमपरापातिनं शकलमाहरति । तं प्रज्ञातं निदधाति । गुल्फदघ्ने वृश्चेज्जानुदघ्नेऽनक्षसङ्गं वा । दिवमग्रेण मा लेखीरन्तरिक्षं मध्येन मा हिꣳसीः पृथिव्या संभव प्राञ्चं पातयति । वनस्पते शतवल्शो वि रोह स्वाहा आव्रश्चने जुहोति । वनस्पतय इदम् । सहस्रवल्शा वि वयꣳ रुहेम आत्मानं प्रत्यभिमृश्याप उपस्पृश्य । यं त्वा यꣴ् स्वधितिस्तेऽतिजानः प्रणिनाय महते सौभगाय अन्वग्रमद्गांश्छिनत्ति । एकं, द्वे, त्रीणि, चत्वारि, पञ्च, अच्छिन्नो रायस्सुवीरः अग्रं परिवासयति । पञ्चारत्निर्मूलतोऽतष्टमुपरम् । अष्टाश्रिरनुपूर्वोऽग्रतोऽ-णीयान्प्रज्ञाताग्निष्ठाश्श्रिरस्थूलोऽनणुः । अवतक्षणानां स्वरुरधिमन्थनश्च शकलः । अग्राच्चषालं पृथमात्रमष्टाश्रि मध्ये सन्नतम् । यावदुत्तममङ्गुलिकाण्डं तावदूर्ध्वं चषालाद्यूपस्यातिरिक्तं द्व्यङ्गुलं त्र्यङ्गुलं चतुरङ्गुलं वा । ]

प्रवर्ग्योपसदां विशेषाः :-

आपराह्णिकीभ्यां प्रचर्य । अग्नीन्ज्योतिष्मतः कुरुतेत्यादि । अत्र द्विस्तनव्रतं यजमानाय प्रयच्छति । व्रतानन्तरं यजमानः अग्ने त्वꣳ सुजागृहि वयꣳ सुमन्धिषीमहि गोपाय नस्स्वस्तये प्रबुधे नः पुनर्ददः स्वप्स्यन्नाहवनीयमभिमन्त्रयते । दक्षिणेनाहवनीयं प्राङ् शेते । न न्यङ् नोत्तानो नाग्नेरपपर्यावर्तेत । यद्यपपर्यावर्तेत त्वमग्ने व्रतपा असि देव आ मर्त्येष्वा । त्वं यज्ञेष्वीड्यः प्रबुध्याभिमन्त्र्य । विश्वे देवा अभि मा माववृत्रन् जपति । पुनर्मनः पुनरायुरागात्पुनः प्राणः पुनराकूतमागात् । वैश्वानरोऽदब्धस्तनूपा अव बाधतां दुरितानि विश्वा इति च मुष्टी वाचं वा विसृज्य । अदीक्षितवादं वोदित्वा । त्वमग्ने व्रतपा असि इत्याहवनीयमभिमन्त्रयते । सन्तिष्ठते तृतीयमहः ।

उपोदये प्रतिप्रस्थाता वाचं यमयति । अग्नीन्ज्योतिष्मतः कुरुतेत्यादि वाग्विसर्जनान्तम् । पौर्वाह्णिकीभ्यां प्रचरन्ति । अहर्ज्योतिः इति रौहिणौ जुहोति । अपीपरो मा रात्रिया इति समिदमाधाय । सूर्यो ज्योतिः इति जुहोति । स्वाहा त्वा सूर्यस्य रश्मिभ्य इति सादयति । या ते अग्ने हराशया तनूः इत्युपसदं जुहोति । अग्नेर्हराशयायै तन्वा इदम् १ । सुब्रह्मण्यान्ते तदानीमेव आपराह्णिकीभ्यां प्रचरन्ति । रात्रिर्ज्योतिः इति रौहिणौ जुहोति । तूष्णीं समिधमाधाय भूस्स्वाहेत्यग्निहोत्रं जुहोति । स्वाहा त्वा नक्षत्रेभ्य इति सादयति ।

प्रवर्ग्योद्वासनम् :-

सुब्रह्मण्यान्ते प्रवर्ग्यमुद्वासयिष्यन् अग्नीदजां ते ददामि । ब्रह्मन् पष्ठौहीं ते ददामि । होतर्धेनुं ते ददामि । अध्वर्यो रुक्मौ ते ददामि । अथवा तत्तन्निष्क्रयद्रव्यं ते ददामि । अध्वर्युः - अपरं खरं पूर्वस्मिन् खरे न्युप्योच्छिष्टखरं सङ्कृष्योत्तरेणाहवनीयं सम्राडासन्दीं प्रतिष्ठाप्य । तस्यां सर्वं परिघर्म्यं समवधायोपयमन्यां चतुर्गृहीतं गृहीत्वा । घर्म या ते दिवि शुक् । या गायत्रे छन्दसि । या ब्राह्मणे । या हविर्धाने । तां त एतेनावयजे स्वाहा । घर्मायेदम् । तिष्ठन्नास्यदघ्ने जुहोति । घर्म या तेऽन्तरिक्षे शुक् । या त्रैष्टुभे छन्दसि । या राजन्ये । याग्नीध्रे । तां त एतेनावयजे स्वाहा । घर्मायेदम् । नाभिदघ्ने जुहोति । घर्म या ते पृथिव्याꣳ शुक् । या जागते छन्दसि । या वैश्ये । या सदसि । तां त एतेनावयजे स्वाहा । घर्मायेदम् । जानुदघ्ने जुहोति । अनु नोऽद्यानुमतिर्यज्ञं देवेषु मन्यताम् । अग्निश्च हव्यवाहनो भवतां दाशुषे मयः परिश्रिते प्रतिप्रस्थाता पत्नीमुदानयति । अन्विदनुमते त्वं मन्यासै शं च नः कृधि । क्रत्वे दक्षाय नो हिनु प्र ण आयूꣳषि तारिषः पत्नीसहिताः प्रवर्ग्यकर्तारः प्राग्वंशादुपनिष्क्रामन्ति । अनुहरन्ति मेथीमभ्रिं मयूखान् विशाखदामानि खराविति । दक्षिणत उच्छिष्टखरं परिहरति । एकस्यां पात्र्यामुच्छिष्टखरं निधाय । पात्रं गृहीत्वा जघनेन गार्हपत्यं दक्षिणाग्नेर्दक्षिणतो गत्वा पूर्वया द्वारोपनिष्क्रम्य दक्षिणेन वेदिं गत्वा मार्जालीयदेशे पात्रं निदधाति । खरनेतुराचमनम् । सम्राडासन्द्या द्वावन्तर्वेदि पादौ द्वौ बहिर्वेदि प्रतिष्ठाप्य सम्प्रेष्यति । प्रस्तोतस्साम गाय । सर्वे सहपत्नीकास्त्रिस्साम्नो निधनमुपयन्ति । दिवस्त्वा परस्पायाः । अन्तरिक्षस्य तनुवः पाहि । पृथिव्यास्त्वा धर्मणा । वयमनुक्रामाम सुविताय नव्यसे प्रथमेऽभि प्रव्रजन्ति । अर्धाध्वे द्वितीयं संप्रेष्यति । प्रस्तोतस्साम गाय । ब्रह्मणस्त्वा परस्पायाः । क्षत्रस्य तनुवः पाहि । विशस्त्वा धर्मणा । वयमनुक्रामाम सुविताय नव्यसे द्वितीयेऽभि प्रव्रजन्ति । प्राप्यापरेणोत्तरवेदिं तृतीयं संप्रेष्यति । प्रस्तोतस्साम गाय । प्राणस्य त्वा परस्पायै । चक्षुषस्तनुवः पाहि । श्रोत्रस्य त्वा धर्मणा । वयमनुक्रामाम सुविताय नव्यसे तृतीयेऽभि प्रव्रजन्ति । उत्तरेणोत्तरवेदिं सम्राडासन्दीं प्रतिष्ठाप्य संप्रेष्यति प्रस्तोतर्वार्षाहरं साम गायेष्टाहोत्रीयं साम गाय । इष्टाहोत्रीयस्य साम्नो निधनमुपयन्ति । न वार्षाहरस्य । उदकुम्भमादायाध्वर्युः वल्गुरसि शंयुधायाः । शिशुर्जनधायाः त्रिः प्रदक्षिणमुत्तरवेदिं परिषिञ्चन् पर्येति । निधाय कुम्भं पुनरादाय १ शं च वक्षि परि च वक्षि त्रिरपरिषिञ्चन् प्रतिपर्येति । चतुस्स्रक्तिर्नाभिर्ऋतस्य उत्तरवेदिमभिमृश्योत्तरेणोत्तरनाभिं खरौ न्युप्य । सदो विश्वायुश्शर्म सप्रथाः अनुव्यूहति । अप द्वेषो अप ह्वरः । अन्यद्व्रतस्य सश्चिम मार्जालीयदेशे उच्छिष्टखरं न्युप्यानुव्यूहति । आचम्य । उत्तरेणोत्तरनाभिं खरे हिरण्यं निधाय तस्मिन् प्रचरणीयं महावीरमुपावहरति । अत्रैवेतरौ पूर्वापरौ दक्षिणोत्तरौ वा । अत्रैव सर्वं परिघर्म्यं सर्वतः परिमण्डलमादित्यस्य रूपं करोति । महीनां पयोऽसि विहितं देवत्रा महावीरे गोपय आनयति । ज्योतिर्भा असि वनस्पतीनामोषधीनाꣳ रसः मध्वानयति । वाजिनं त्वा वाजिनोऽवनयामः । ऊर्ध्वं मनस्सुवर्गम् दध्यानयति । एवं द्वितीये तृतीये चाऽनयति । अपि वा आज्यमेव महीनामिति प्रथमे आनयेत्, मधु द्वितीये, दधि तृतीये । घर्मैतत्तेन्नमेतत्पुरीषम् । तेन वर्धस्व चाचप्यायस्व । वर्धिषीमहि च वयम् । आ च प्यासिषीमहि दध्ना मधुमिश्रेण पात्राणि पूरयति यान्यासेचनवन्ति । अभ्युक्षतीतराणि । प्रतिपात्रं मन्त्रावृत्तिः । अथैनमुपतिष्ठन्ते रन्तिर्नामासि दिव्यो गन्धर्वः । तस्य ते पद्वद्धविर्धानम् । अग्निरध्यक्षाः । रुद्रोऽधिपतिः । समहमायुषा । सं प्राणेन । सं वर्चसा । सं पयसा । सं गौपत्येन । सꣳ रायस्पोषेण । विपाप्मा । योऽस्मान् द्वेष्टि । यं च वयं द्विष्मः । अचिक्रदद्वृषा हरिः । महान् मित्रो न दर्शतः । सꣳ सूर्येण रोचते । चिदसि समुद्रयोनिः । इन्दुर्दक्षश्श्येन ऋतावा । हिरण्यपक्षश्शकुनो भुरण्युः । महान्थ्सधस्थे ध्रुव आ निषत्तः । नमस्ते अस्तु मा मा हिꣳसीः । विश्वावसुꣳ सोम गन्धर्वम् । आपो ददृशुषीः । तदृतेनाव्यायन् । तदन्ववैत् । इन्द्रो रारहाण आसाम् । परि सूर्यस्य परिधीꣳरपश्यत् । विश्वावसुरभि तन्नो गृणातु । दिव्यो गन्धर्वो रजसो विमानः । यद्वाघा सत्यमुत यन्न विद्म । धियो हिन्वानो धिय इन्नो अव्यात् । सस्निमविन्दच्चरणे नदीनाम् । अपावृणोद्दुरो अश्म व्रजानाम् ॥ प्रासां गन्धर्वो अमृतानि वोचत् । इन्द्रो दक्षं परिजानादहीनम् इति पत्नी च परिश्रयणीं विहाय परिश्रयणवेष्टनं प्रस्तोत्रे प्रयच्छति । एतत्वं देवघर्म देवो देवानुपागाः इत्यभिमन्त्र्य । इदमहं मनुष्यो मनुष्यान् । सोमपीथानु मेहि । सह प्रजया सह रायस्पोषेण प्रदक्षिणमावृत्य । सुमित्रा न आप ओषधयस्सन्तु दुर्मित्रास्तस्मै भूयासुर्योऽस्मान् द्वेष्टि यं च वयं द्विष्मः उच्छिष्टखरे मार्जयित्वा । उद्वयं तमसस्परि पश्यन्तो ज्योतिरुत्तरम् । देवं देवत्रा सूर्यमगन्म ज्योतिरुत्तमम् इत्यादित्यमुपतिष्ठन्ते । उदुत्यं जातवेदसं देवं वहन्ति केतवः । दृशे विश्वाय सूर्यꣴ् स्वाहा ॥ चित्रं देवानामुदगादनीकं चक्षुर्मित्रस्य वरुणस्याग्नेः । आऽप्रा द्यावापृथिवी अन्तरिक्षꣳ सूर्य आत्मा जगतस्तस्थुषश्च स्वाहा इति द्वाभ्यां गार्हपत्ये जुहोति । उपतिष्ठन्त इत्येके । इममूषुत्यमस्मभ्यꣳ सनिम् । गायत्रं नवीयाꣳसम् । अग्ने देवेषु प्रवोचस्स्वाहा इत्याहवनीये जुहोति । उपतिष्ठन्त इत्येके ॥

॥ इति द्वितीयः प्रश्नः ॥



॥ अथ तृतीयोध्यायः॥

अग्निप्रणयनम् :-

अत्र प्रवर्ग्यमुद्वास्य पशुबन्धवदग्निं प्रणयति । आहवनीये प्रणयनीयमाश्वत्थमिध्ममादीप्य । सिकताभिरुपयम्य अग्नये प्रणीयमानायानुब्रू३हि इति संप्रेष्यति । उद्यम्याग्निमाहवनीय उद्यतहोमं जुहोति । यत्ते पावक चकृमा कच्चिदागः पूर्वो यत्सन्नपरो भवासि । घृतेन त्वं तन्वं वर्धयस्व मा मा हिꣳसीरधिगतं पुरस्तात् स्वाहा । अपादानभूताय पावकायेदम् । प्रथमायां त्रिरनुक्तायामु-पयमनीभिरुपयम्य हरति । उत्तरवेद्यामुपर्यग्नौ धार्यमाणे व्याघारणप्रभृति संभारनिवपनान्तं कृत्वा ।

[तद्यथा = प्रतिप्रस्थात्रेऽग्निं प्रदाय जुह्वां पञ्चगृहीतं गृहीत्वा सर्वत्र हिरण्यमुपास्य-न्नक्ष्णयोत्तरवेदिमुत्तरनाभिं वा व्याघारयति । सिꣳहीरसि सपत्नसाही स्वाहा । उत्तरवेद्या इदम् । दक्षिणमंसम् । सिꣳहीरसि सुप्रजावनिस्स्वाहा । उत्तरवेद्या इदम् । उत्तरां श्रोणिम् । सिꣳहीरसि रायस्पोषवनिस्स्वाहा । उत्तरवेद्या इदम् । दक्षिणां श्रोणिम् । सिꣳहीरस्यदित्यवनिस्स्वाहा । उत्तरवेद्या इदम् । उत्तरमंसम् । सिꣳहीरस्यावह देवान्देवयते यजमानाय स्वाहा । उत्तरवेद्या इदम् । मध्ये । भूतेभ्यस्त्वा स्रुचमुद्गृह्य । पौतुद्रवै: १ परिधिभिरुत्तरवेदिं परिदधाति । विश्वायुरसि पृथिवीं दृꣳह मध्यमम् । ध्रुवक्षिदस्यन्तरिक्षं दृꣳह दक्षिणम् । अच्युतक्षिदसि दिवं दृꣳह उत्तरम् । अग्नेर्भस्मास्यग्ने: पुरीषमसि उत्तरवेद्यां संभारान्निवपति । गुल्गुलु सुन्धितेजनं श्वेतामुर्णास्तुकां पेत्वस्यान्तराश्रुङ्गीयाम् ।]

ऊर्णावन्तं प्रथमस्सीद योनिमिति होतुरभिज्ञाय । अग्ने बाधस्व विमृधो नुदस्वेत्याद्यतिमुक्तिहोमान्तं पशुवत् ।

[ तद्यथा - अग्ने बाधस्व वि मृधो नुदस्वापामीवा अप रक्षाꣳसि सेध । अस्माथ्समुद्राद्बृहतो दिवो नोऽपां भूमानमुप नस्सृजेह । यज्ञ प्रतितिष्ठ सुमतौ सुशेवा आ त्वा वसूनि पुरुधा विशन्तु । दीर्घमायुर्यजमानाय कृण्वन्नधाऽमृतेन जरितारमङ्ग्धीह यज्ञः प्रत्यष्ठात् संभारेषु प्रतिष्ठाप्य । अग्ने: पुरीषमसि उत्तरत उपयमनीर्न्युप्य । मनुष्वत्त्वा निधीमहि मनुष्वत्समिधीमहि । अग्ने मनुष्वदङ्गिरो देवान्देवायते यज उपसमिध्य । द्वादशगृहीतेन स्रुचं पूरयित्वा सप्त ते अग्ने समिधस्सप्त जिह्वास्सप्त ऋषयस्सप्त धाम प्रियाणि । सप्त होत्रास्सप्तधा त्वा यजन्ति सप्त योनीरा पृणस्वा घृतेन स्वाहा । अग्नये सप्तवत इदम् । सप्तवत्या पूर्णाहुतिं जुहोति । अग्निर्यज्ञं नयतु प्रजानन्मैनं यज्ञहनो विदन् । देवेभ्यो यज्ञं प्रब्रूतात्प्रप्र यज्ञपतिं तिर स्वाहा । अग्नय इदम् । वायुर्यज्ञं नयतु प्रजानन्मैनं यज्ञहनो विदन् । देवेभ्यो यज्ञं प्रब्रूतात्प्रप्र यज्ञपतिं तिर स्वाहा । वायव इदम् । आदित्यो यज्ञं नयतु प्रजानन्मैनं यज्ञहनो विदन् । देवेभ्यो यज्ञं प्रब्रूतात्प्रप्र यज्ञपतिं तिर स्वाहा । आदित्यायेदम् । विष्णुर्यज्ञं नयतु प्रजानन्मैनं यज्ञहनो विदन् । देवेभ्यो यज्ञं प्रब्रूतात्प्रप्र यज्ञपतिं तिर स्वाहा । विष्णव इदम् । चतस्रोऽतिमुक्तीर्जुहोति । ]

एष सोमस्याहवनीयो यतः प्रणयति स गार्हपत्यः । तूष्णीं स्फ्यमादाय । ब्रह्मन्नुत्तरम् । वसवस्त्वा । यज्ञस्य त्वा । धा असि । उदादाय वेदिमनुवीक्षते ।

शाखाहरणं, वत्सापाकरणं च :-

अत्र प्रतिप्रस्थाता शाखामाहृत्य मैत्रावरुण्याः पयस्याया वत्सानपाकरोति । इषे त्वेत्यादि । आ प्यायध्वमघ्निया मित्रावरुणाभ्यां देवभागम् । अन्तर्वेदिशाखाया इत्यादि । कुम्भीलेपनान्तम् । नात्रपरिसमूहनालङ्करणे ।

हविर्धाननिर्माणम् :-

अध्वर्युः :- लौकिकाभिरद्भिः प्रोक्ष्य बर्हिः, त्रिार्वेदिं प्रोक्षति । नाप्रोक्षितामभिचरन्ति । अथैनां बर्हिषा बहुलं प्राचीनं स्तीर्त्वा प्रयुक्तपूर्वे शकटे नद्धयुगे प्रतिहतशम्ये प्रक्षाल्य । तयोः प्रथमग्रथितान् ग्रन्थीन् विस्रस्य । नवान् प्रज्ञातान् कृत्वाऽग्रेण प्राग्वंशमभितः पृष्ठ्यामव्यनयन् परिश्रिते सच्छदिषी अवस्थापयति । अथैने पत्नी पदतृतीयेनाज्यमिश्रेण चतुर्धाकृतेन आ नो वीरो जायतां कर्मण्यो यꣳ सर्वेऽनु जीवाम यो बहूनामसद्वशी । द्विर्दक्षिणामक्षधुरं दक्षिणेन हस्तेनोत्तानेन प्राचीनमनक्ति । न च हस्तमावर्तयति । सकृदेव मन्त्रोच्चारणम् । एवमितरां द्वितीयभागेन । तत उत्तरस्य हविर्धानस्योपानक्ति । अध्वर्युः :- जुह्वां सकृद्गृहीत्वा युञ्जते मन उत युञ्जते धियो विप्रा विप्रस्य बृहतो विपश्चितः । वि होत्रा दधे वयुनाविदेक इन्मही देवस्य सवितुः परिष्टुतिस्स्वाहा औत्तरवेदिके जुहोति । सवित्र इदम् । हविर्धानाभ्यां प्रवर्त्यमानाभ्यामनुब्रू३हि इति सम्प्रेष्यति ।

हविर्धानप्रवर्तनम् :-

प्रथमायां त्रिरनूक्तायां प्राची प्रेतमध्वरं कल्पयन्ती ऊर्ध्वं यज्ञं नयतं मा जीह्वरतम् ऊर्ध्वमुद्गृह्णन्तः प्रवर्तयन्ति अध्वर्युब्रह्मयजमानप्रतिप्रस्थातारः । सुवाग्देव दुर्याꣳ आ वद देवश्रुतौ देवेष्वाघोषेथाम् अक्षशब्दमनुमन्त्रयते । प्रतिप्रस्थाता च स्वाक्षशब्दम् । अध्वर्युः - दक्षिणस्य हविर्धानस्य दक्षिणे वर्त्मनि वर्त्मनोर्वा हिरण्यं निधाय इदं विष्णुर्वि चक्रमे त्रेधा नि दधे पदम् । समूढमस्य पाꣳसुरे स्वाहा हिरण्ये जुहोति । विष्णव इदम् । एवमुत्तरस्य प्रतिप्रस्थाता इरावती धेनुमती हि भूतꣳ सूयवसिनी मनवे यशस्ये । व्यस्कभ्नाद्रोदसी विष्णुरेते दाधार पृथिवीमभितो मयूखैस्स्वाहा हिरण्ये जुहोति । विष्णव इदम् । अध्वर्युः :- अपजन्यं भयं नुदापचक्राणि वर्तय । गृहꣳ सोमस्य गच्छतम् वेद्या वितृतीयदेशे पदापनुदति । लोष्टं वा बहिर्वेदि निरस्यति । आहवनीयात्त्रीन् प्रतीचः प्रक्रमानुच्छिष्य । अत्र रमेथां वर्ष्मन् पृथिव्याः उभे शकटे नभ्यस्थे १ स्थापयतः । वैष्णवमसि विष्णुस्त्वोत्तभ्नातु उपस्तम्भनमुभयोः । दिवो वा विष्णुवुत वा पृथिव्या महो वा विष्णवुत वान्तरिक्षाद्धस्तौ पृणस्व बहुभिर्वसव्यैरा प्रयच्छ दक्षिणादोत सव्यात् अध्वर्युः दक्षिणस्य हविर्धानस्य दक्षिणं कर्णातर्दमनु मेथीं निहन्ति । तस्यामीषां निनह्यति । एवमुत्तरस्य प्रतिप्रस्थाता । विष्णोर्नुकं वीर्याणि प्रवोचं यः पार्थिवानि विममे रजाꣳसि यो अस्कभायदुत्तरꣳ सधस्थं वि चक्रमाणस्त्रेधोरुगायः उत्तरं कर्णातर्दमनु मेथीं निहन्ति । तस्यामीषां निनह्यति । ऊर्ध्वाश्शम्या उद्वृह्य उपरिष्टात्परिवेष्टयन्ति ।

हविर्धानस्य मानम् :-

अस्मिन्काले हविर्धानस्य शुल्बमानम् । नवारत्निविस्तारं नवायामं मीत्वा । हविर्धाने संमीयमाने ब्रह्मा चात्वालोत्करावन्तरेण गत्वाऽपरेणोत्तरवेदिं दक्षिणातिक्रम्य दक्षिणत उपविशत्या वैसर्जनकालादास्ते । अध्वर्युः :- महो वा विष्णो सर्वतः स्थूणाः परिमिनोति पुरस्ताच्चान्तः खरायावकाशं शिष्ट्वा, उदञ्चौ वंशावत्यादधाति । पश्चात्पुरस्ताच्च । समानं साङ्काशिनं शालामुखीयहोत्रीयौत्तरवेदिकानाम् । विष्णो रराटमसि पुरस्ताद्रराट्यां तिर्यञ्चं वंशं धारयन् । विष्णोस्स्यूरसि स्यूत्वा । विष्णोर्ध्रुवमसि प्रज्ञातं ग्रन्थिं कृत्वा । प्राचो वंशानत्याधाय । विष्णोः पृष्ठमसि तेषु मध्यमं छदिरध्यूहति त्र्यरत्निविस्तारं नवायामम् । तूष्णीमितरे छदिषी अध्यूह्य । छद्यन्तरालेषु प्रवर्तमुपास्यति कटांस्तेजनीरिति । तेऽन्तर्वर्ता भवन्ति । परि त्वा गिर्वणो गिर इमा भवन्तु विश्वतो वृद्धायुमनु वृद्धयो जुष्टा भवन्तु जुष्टयः सर्वतः परिश्रित्य । विष्णो श्नप्त्रेस्थः रराट्या अन्तौ संमृशति । विष्णोस्स्यूरसि दक्षिणां द्वार्बाहुं स्यूत्वा । विष्णोर्धुवमसि प्रज्ञातं ग्रन्थिं करोति । एवमुत्तरां प्रतिप्रस्थाता एवमपरे सीव्यतः । पुरस्तादुन्नतं पश्चान्निनतं हविर्धानम् । वैष्णवमसि विष्णवे त्वा सम्मितमभिमृशति । नाध्वर्युः प्राङ् हविर्धानेऽतीयात् । अतीयाच्चेत् वैष्णव्यर्चा सञ्चरेत् । प्रतद्विष्णुस्तवते वीर्याय मृगो न भीमः कुचरो गिरिष्ठाः । यस्योरुषु त्रिषु विक्रमणेष्वधिक्षियन्ति भुवनानि विश्वा सम्मिताद्धविर्धानात् प्राङ् यजमानो निष्क्रम्य । आ आहवनीयात् त्रीन् प्राचः प्रक्रमान् प्रक्रामति यस्योरुषु त्रिषु विक्रमणेष्वधि क्षियन्ति भुवनानि विश्वा २ ।

आग्नीध्रसदसोः मानम् :-

षट्सु प्रक्रमेषूत्करात् प्रत्यगाग्नीध्रं मिनोति । अर्धमन्तर्वेद्यर्धं बहिर्वेदि । प्राचीनवंशं चतुस्स्थूणं सर्वतः परिश्रितं दक्षिणत उपचारम् । अपरस्मात् वेद्यन्तात्त्रिषु पुरस्तात् प्रक्रमेषु तिर्यक्सदो मिनोति । नवारत्निविस्तारमष्टादशोदगायतम् । दक्षिणा सदः प्रतिकर्षेत् यथा साङ्काशिनस्याविरोधः स्यात् ।

औदुम्बर्याः संस्कारः :-

दक्षिणतः प्रक्रमे पृष्ठ्याया औदुम्बरीं मध्ये सदसो मिनोति । यूपवदौदुम्बर्या अवटसंस्कारश्शकल-वर्जम् । देवस्य त्वेत्यभ्रिमादाय परिलिखितमिति त्रिः प्रदक्षिणं परिलिख्य खनति । अग्रेणावटं प्राचीं निधाय तूष्णीं प्रक्षाल्य । अथैनां यवमतीभिः प्रोक्षति दिवे त्वा इत्यग्रम् । अन्तरिक्षाय त्वा इति मध्यम् । पृथिव्यै त्वा इति मूलम् । शुन्धतां लोकः पितृषदनः प्राचीनावीती प्रोक्षणीशेषमवटेऽवनीय । यज्ञोपवीत्यप उपस्पृश्य । यवोऽसि --- अरातीः इति यवमवास्य । पितृणाꣳ सदनमसि प्राचीनावीती अवाचीनाग्रेण बर्हिषावस्तीर्य यज्ञोपवीत्यप उपस्पृश्य । उद्दिवꣴ् स्तभानान्तरिक्षं पृण पृथिवीं दृꣳह प्राचीनकर्णां सहोद्गात्रोच्छ्रयति । द्युतानस्त्वा मारुतो मिनोतु मित्रावरुणयोर्ध्रुवेण धर्मणा प्राचीनकर्णां सहोद्गात्रा मिनोति । ऊर्ध्वं निखाताद्यजमानसंमिता । ब्रह्मवनिं त्वा इत्यादि यूपवत् परिषेचनान्तम् । तस्या विशाखे हिरण्यं निधाय । घृतेन द्यावापृथिवी आ पृणेथाꣲ् स्वाहा स्रुवेण हिरण्ये जुह्वदान्त-मौदुम्बरीमन्ववस्रावयति । भूमिगते स्वाहाकारः । द्यावापृथिवीभ्यामिदम् । एषा सदसस्स्थूणानां वर्षिष्ठा । नाभिदघ्न्यः पर्यन्तीयाः ।

सदसः निर्माणम् :-

उदञ्चः प्राचश्च वंशानत्याधाय । ऐन्द्रमसि त्रीणि मध्यमानि छदींष्यध्यूहति । विश्वजनस्य छाया त्रीणि दक्षिणान्युत्तराग्राणि । इन्द्रस्य सदोऽसि त्रीणि उत्तराणि दक्षिणाग्राणि १। दक्षिणान्युत्तराणि च औदुम्बरीमभ्यग्राणि भवन्ति । दक्षिणान्युत्तराणि करोतीति विज्ञायते । कटांस्तेजनीरिति छद्यन्तरालेषु प्रवर्तमुपास्यति । तेऽन्तर्वर्त्ता भवन्ति । परि त्वा गिर्वणो गिर इमा भवन्तु विश्वतो वृद्धायुमनु वृद्धयो जुष्टा भवन्तु जुष्टय इति सर्वतः परिश्रित्य । इन्द्रस्य स्यूरसि पूर्वद्वारस्य दक्षिणां द्वार्बाहुं स्यूत्वा । इन्द्रस्य ध्रुवमसि प्रज्ञातं ग्रन्थिं करोति । एवमुत्तरां प्रतिप्रस्थाता । एवमपरे सीव्यतः । ऐन्द्रमसीन्द्राय त्वा अध्वर्युः संमितमभिमृशति । नाध्वर्युः प्रत्यङ् सदोऽतीयात् धिष्णियान् होतारं वा । यद्यतीयात् आघाये अग्निमिन्धते स्तृणन्ति बर्हिरानुषक् । येषामिन्द्रो युवा सखा ऐन्द्रियर्चा सञ्चरेत् ।

उपरवकरणम् :-

दक्षिणस्य हविर्धानस्याधस्तात् पुरोक्षं चतुर उपरवानवान्तरदेशेषु प्रादेशमुखान् प्रादेशान्तरालान् करोति । देवस्य त्वेत्यभ्रिमादाय । परिलिखितमिति त्रिर्दक्षिणपूर्वं परिलिखति । एवमितरान् प्रदक्षिणमुत्तरापवर्ग-मेवमनुपूर्वाण्येवैष्वत ऊर्ध्वं कर्माणि क्रियन्ते । अधस्तात् सन्तृण्णा भवन्त्युपरिष्टादसंभिन्नाः । तूष्णीं बाहुमात्रान् खात्वाप उपस्पृश्य । रक्षोहणो वलगहनो वैष्णवान् खनामि खनत्यप उपस्पृश्य । विराडसि सपत्नहा बाहुमुपावहृत्य । इदमहं तं वलगमुद्वपामि यं नस्समानो यमसमानो निचखाने-दमेनमधरं करोमि यो नस्समानो योऽसमानोऽरातीयति उदुप्य१ । गायत्रेण छन्दसावबाढो वलगः उपरवन्यन्तेऽवबाधते २। हरामि वैष्णवान् हरति । अवबाढो दुरस्युः अग्रेणोपस्तंभनं निवपति । एवं सर्वान् करोति । विशेषस्तु सम्राडसि भ्रातृव्यहा बाहुमुपावहृत्य । त्रैष्टुभेन छन्दसावबाढो वलगः इत्यवबाधते द्वितीये । शेषं पूर्ववत् । स्वराडस्यभिमातिहा बाहुमुपावहृत्य । जागतेन छन्दसावबाढो वलगः तृतीये । शेषं पूर्ववत् । विश्वाराडसि विश्वासां नाष्ट्राणाꣳ हन्ता बाहुमुपावहृत्य । आनुष्टुभेन पाङ्क्तेन छन्दसावबाढो वलगः इति चतुर्थे । शेषं पूर्ववत् । विराडसि सपत्नहा सम्राडसि भ्रातृव्यहा स्वराडस्यभिमातिहा विश्वाराडसि विश्वासां नाष्ट्राणाꣳ हन्ता बाहू उपावहरतोऽध्वर्युर्यजमानश्च । संमृश इमानायुषे वर्चसे च देवानां निधिरसि द्वेषो यवनः । युयोध्यस्मद्द्वेषाꣳसि यानि कानि चकृम । देवानामिदं निहितं यदस्त्यथा भाहि प्रदिशश्चतस्रः । कृण्वानो अन्याꣳ अधरान् सपत्नान् दक्षिणपूर्वमुपरवं संमृशतः । एवमितरान् संमृश्य । दक्षिणपूर्वं यजमानोऽभिमृशति । उत्तरापरमध्वर्युः । अथ यजमानः पृच्छति अध्वर्यो किमत्र । भद्रम् इत्यध्वर्युराह । तन्नौ सह इत्युक्त्वा उत्तरपूर्वं यजमानोऽभिमृशति दक्षिणापरमध्वर्युः । अध्वर्यो किमत्र यजमानः पृच्छति । भद्रं इत्यध्वर्युराह । तन्मे इति यजमानः । अध्वर्युः :- रक्षोहणो वलगहनः प्रोक्षामि वैष्णवान् यवमतीभिर्दक्षिणपूर्वमुपरवं प्रोक्ष्य । रक्षोहणो वलगहनोऽवनयामि वैष्णवान् प्रोक्षणीशेषमवटेऽवनीय । यवोऽसि --- अरातीः इति यवमवास्य । रक्षोहणो वलगहनोऽवस्तृणामि वैष्णवान् अवाचीनाग्रेण बर्हिषावस्तीर्य । रक्षोहणो वलगहनोऽभिजुहोमि वैष्णवान् स्वाहा आज्येनाभिजुहोति । वैष्णवेभ्य उपरवेभ्य इदम् । प्रोक्षणादि होमान्तं सर्वेषां करोति । औदुम्बरे कार्ष्मर्यमये पालाशे वा अधिषवणफलके शुष्के तष्टे । रक्षोहणौ वलगहनौ प्रोक्षामि वैष्णवी प्रोक्ष्य । रक्षोहणौ वलगहनावुपदधामि वैष्णवी उपरवेषूपदधाति । द्वौ ३ दक्षिणेनापिदधाति द्वावुत्तरेण, पुरस्तात् प्रधिमुखे पश्चात्समाविकर्ते । रक्षोहणौ वलगहनौ पर्यूहामि वैष्णवी उपरवपांसुभिः प्रदक्षिणं पर्यूह्य । रक्षोहणौ वलगहनौ परिस्तृणामि वैष्णवी बर्हिषावस्तीर्य । रक्षोहणौ वलगहनौ वैष्णवी अभिमन्त्रयते । एतस्यैव हविर्धानस्य अग्रेणोपस्तम्भनं उपरवपांसुभिः चतुरश्रं खरं करोति सोमपात्रेभ्य आप्तम् । पुरस्तात् सञ्चरं शिष्ट्वा ।

धिष्णियानामुपवपनम् :-

चात्वालाद्धिष्णियानुपवपति । तूष्णीं खनित्वा मृदमादाय । विभूरसि प्रवाहणो रौद्रेणानीकेन पाहि माग्ने पिपृहि मा मा मा हिꣳसीः आग्नीध्रे आग्नीध्रीयन्निवपति । वह्निरसि हव्यवाहनो रौद्रेणानीकेन पाहि माग्ने पिपृहि मा मा मा हिꣳसीः सदसि पूर्वार्धे पृष्ठ्यायां होत्रीयम् । रत्निव्यासार्धभ्रमणेन वृत्तं धिष्णियम् । एवं सर्वधिष्णियान् । तं दक्षिणेन पादोनाष्टाङ्गुलमन्तरालं त्यक्त्वा । श्वात्रोऽसि प्रचेता रौद्रेणानीकेन पाहि माग्ने पिपृहि मा मा मा हिꣳसीः यूपाहवनीययोरन्तरा हृत्वा प्रशास्त्रीयम् । यथेतं गत्वा उत्तरेण होत्रीयमितरानुदीच आयातयति । तुथोऽसि विश्ववेदा रौद्रेणानीकेन पाहि माग्ने पिपृहि मा मा मा हिꣳसीः ब्राह्मणाच्छंसीयम् । उशिगसि कवी रौद्रेणानीकेन पाहि माग्ने पिपृहि मा मा मा हिꣳसीः पोत्रीयम् । अङ्घारिरसि बंभारी रौद्रेणानीकेन पाहि माग्ने पिपृहि मा मा मा हिꣳसीः नेष्ट्रीयम् । अवस्युरसि दुवस्वान् रौद्रेणानीकेन पाहि माग्ने पिपृहि मा मा मा हिꣳसीः अच्छावाकीयम् । शुन्ध्यूरसि मार्जालीयो रौद्रेणानीकेन पाहि माग्ने पिपृहि मा मा मा हिꣳसीः बहिस्सदसो मार्जालीयं दक्षिणे वेद्यन्ते समानमाग्नीध्रीयेण । प्रशास्त्रीयमार्जालीययोर्निवपनविहरणव्याघारणानि पृष्ठ्याऽव्यवायेन कुर्यात् । अनुदिशतीतरान् । तस्य तस्य पश्चाद्भागे स्थित्वा । अध्वनामध्वपते नमस्ते अस्तु मा मा हिꣳसीः ॥ संम्राडसि कृशानू रौद्रेणानीकेन पाहि माग्ने पिपृहि मा मा मा हिꣳसीः आहवनीयम् । अध्वनामध्वपते ॥ परिषद्योऽसि पवमानो रौद्रेणानीकेन पाहि माग्ने पिपृहि मा मा मा हिꣳसीः बहिष्पवमानास्तावम् । अध्वनामध्वपते ॥ प्रतक्वासि नभस्वान् रौद्रेणानीकेन पाहि माग्ने पिपृहि मा मा मा हिꣳसीः चात्वालम् । अध्वनामध्वपते ॥ असंमृष्टोऽसि हव्यसूदो रौद्रेणानीकेन पाहि माग्ने पिपृहि मा मा मा हिꣳसीः शामित्रम् । अध्वनामध्वपते ॥ समूह्योऽसि विश्वभरा रौद्रेणानीकेन पाहि माग्ने पिपृहि मा मा मा हिꣳसीः उत्करम् । अध्वनामध्वपते ॥ ऋतधामासि सुवर्ज्योती रौद्रेणानीकेन पाहि माग्ने पिपृहि मा मा मा हिꣳसीः औदुम्बरीम् । अध्वनामध्वपते ॥ ब्रह्मज्योतिरसि सुवर्धामा रौद्रेणानीकेन पाहि माग्ने पिपृहि मा मा मा हिꣳसीः ब्रह्मसदनम् । अध्वनामध्वपते ॥ सदस्योऽसि मलिम्लुचो रौद्रेणानीकेन पाहि माग्ने पिपृहि मा मा मा हिꣳसीः सदस्यम् । अध्वनामध्वपते ॥ समुद्रोऽसि विश्वभरा रौद्रेणानीकेन पाहि माग्ने पिपृहि मा मा मा हिꣳसीः सदः । अध्वनामध्वपते ॥ अजोऽस्येकपाद्रौद्रेणानीकेन पाहि माग्ने पिपृहि मा मा मा हिꣳसीः शालामुखीयम् । अध्वनामध्वपते ॥ अहिरसि बुध्नियो रौद्रेणानीकेन पाहि माग्ने पिपृहि मा मा मा हिꣳसीः प्राजहितम् । अध्वनामध्वपते ॥ कव्योऽसि कव्यवाहनो रौद्रेणानीकेन पाहि माग्ने पिपृहि मा मा मा हिꣳसीः दक्षिणाग्निम् । अध्वनामध्वपते ॥ आयुर्बृहत्तदशीय तन्मावतु तस्य नाम्ना वृश्चामि योऽस्मान्द्वेष्टि यं च वयं द्विष्मो रौद्रेणानीकेन पाहि माग्ने पिपृहि मा मा मा हिꣳसीः हविर्धानम् । अध्वनामध्वपते ॥ विश्वायुर्वामदेव्यं तदशीय तन्मावतु तस्य नाम्ना वृश्चामि योऽस्मान्द्वेष्टि यं च वयं द्विष्मो रौद्रेणानीकेन पाहि माग्ने पिपृहि मा मा मा हिꣳसीः आग्नीध्रीयम् । अध्वनामध्वपते ॥ आयुः पतिरथन्तरं तदशीय तन्मावतु तस्य नाम्ना वृश्चामि योऽस्मान्द्वेष्टि यं च वयं द्विष्मो रौद्रेणानीकेन पाहि माग्ने पिपृहि मा मा मा हिꣳसीः सदः १ । स्तृणीतबर्हिः प्र व्रतं यच्छत संप्रेष्यति । अत्र स्तृणन्नुत्तरवेदिखरोपरवधिष्णियान् नाभिस्तृणीयात् ।

अत्रैकस्तनं व्रतं यजमानाय प्रयच्छति । प्रतिप्रस्थाता शालामुखीये दीक्षितस्य व्रतं श्रपयति । दक्षिणाग्नौ पत्न्या इत्यादि । अपरेणोत्तरवेदिं व्रतमत्याहृत्य प्रयच्छति । या ते अग्ने रुद्रिया तनूः इति दक्षिणेनोत्तरवेदिं व्रतयति ॥

॥ अग्नीषोमीयः पशुः ॥

अग्नीषोमीयस्य पशोस्तन्त्रं प्रक्रमयति । इषे त्वेत्यादि शाखामाहृत्य तूष्णीं प्लक्षशाखाम् । आतिथ्याबर्हिः प्रस्तरं च तेनैव शुल्बेन तूष्णीं सन्नह्यति । या जाता इत्यादि परिस्तरणादि कृत्वा । तांश्च परिधीन् पाशुके इध्मे । यत्कृष्णो रूपम् । ततस्त्वां विꣳशतिधा । तिस्रस्समिधो यज्ञायुरनु सञ्चराः । नेध्मप्रव्रश्चनम् । न वेदिकरणम् । त्वया वेदिमिति वेदं कृत्वा अन्तर्वेदि शाखाया इत्यादि । न तृतीयस्यै । वसूनां पवित्रमसि । त्रिवृत्पलाशे --- पशुꣳ हव्यं करोतु मे । पशुकुंभीलेपनान्तम् । नवा पशुकुम्भी यावच्छर्करं गोमयेनानुलिप्ता भवति । इमौ पर्णं च । परिस्तृणीत । देवा देवेषु । कर्मणे वाम् इत्यादि ।

पात्रप्रयोगः :-

पात्रप्रयोगकाले स्फ्यमग्निहोत्रहवणीमपरतः । स्रुवस्वधित्यौ जुहू वसाहोमहवन्यौ प्रचरणीं च द्वन्द्वम् । तस्या जुहूवत्कल्पः । उपभृत् पृषदाज्यधान्यौ ध्रुवया द्वन्द्वम् । स्थाल्यौ (दध्याज्य) वेदेन द्वन्द्वम् । उपवेषमिडापात्रेण द्वन्द्वम् । प्लक्षशाखां हृदयशूलं वपाश्रपण्यौ पशूखां शाखापवित्रेण द्वन्द्वम् । मैत्रावरुणदण्डेन रशने परिवासनानि दर्भास्स्वरुं च द्वन्द्वम् । यूपेन सार्धं यवा दर्भौ । शकलैस्सह यूषार्थपात्रं लौकिकमाज्यपात्रं च प्रयुज्य ।

स्रुवस्वधित्योश्च जुहूत्रयस्य द्वन्द्वं ध्रुवाया उपभृद्द्वयस्य ।

स्थाल्यौ च वेदेन सह प्रयोज्ये वेषेण सार्धं समवत्तधानीम् ॥

प्लक्षस्य शाखा हृदयार्थशूलवपाश्रपण्यश्च तथा पशूखाम् ।

शाखापवित्रेण सह प्रयोज्या दण्डेन सार्धं रशनाः प्रयोज्याः ॥

यूपेन सार्धं तु यवाः प्रयोज्याः दर्भाः प्रयोज्याः शकलैश्च सार्धम् ।

दर्भौ स्वरुं चाप्यधिमन्थनं च क्रमेण योज्याः पुरतोऽपवर्गाः ॥

अग्राणि वेदस्य तथैव योक्त्रं योज्यानि यूषाहरणार्थपात्रम् ।

एकार्थता पात्रगणस्य यस्य कपालवत्तत्र सहैकता स्यात् ॥

पवित्रे कृत्वा । न ब्रह्मवरणम् । यजमान वाचं यच्छ । संविशन्ताम् वाग्यतः पात्राणि संमृश्य । अग्निꣳ होतारम् । कस्त्वा युनक्ति स त्वा युनक्तु । प्रोक्षणीस्संस्कृत्य ब्रह्माणमामन्त्र्य पात्राणि प्रोक्ष्यात्र वाचं विसृजते । तूष्णीं स्फ्यमादाय सदोहविर्धानयोर्मध्ये स्फ्यं तिर्यञ्चं स्तब्ध्वा संप्रेष्यति प्रोक्षणीरासादयेध्माबर्हिरुपसादय स्रुवं च स्वधितिं च स्रुचश्च संमृड्ढ्याज्येन दध्नोदे३हि इति । सदोहविर्धानयोर्मध्ये प्रोक्षणीरासादयति । नेध्माबर्हिषोरासादनम् १। जुहूं संमृज्य तद्वत् प्रचरणीम् । वसाहोमहवन्यादि पशुवत् ।

[ तद्यथा = स्रुचां संमार्जनकाले स्रुवं संमृज्य तस्यावृता स्वधितिम् । गोष्ठं मा निर्मृक्षम् । वाचं प्राणम् इति जुहूवत्प्रचरणीं वसाहोमहवनीं च । चक्षुश्श्रोत्रम् इत्युपभृद्वत्पृषदाज्यधानीम् । ध्रुवां संमृज्य अग्नेर्वस्तेजिष्ठेन इत्यादि । अग्ने गृहपत इत्यादि प्राजहिते जपति । पूषा वां बिले विष्यतु । अदिती स्थोऽच्छिद्रपत्रे । महीनां पयोसि इत्याज्यं निरुप्य । तेनैव दधि निर्वपति । इदं विष्णुः इत्याज्यमधिश्रित्य न दध्यधिश्रयति सर्वत्र । इषे त्वा इत्याद्यधिश्रयणं शालामुखीये । तेजसे त्वा इत्यन्तं कृत्वा । तेजसी स्थस्तेजोऽनु प्रेतम् हरति । अग्नेर्जिह्वे स्थस्सुभुवौ देवानां धाम्नेधाम्ने देवेभ्यो यजुषेयजुषे भवतम् सदोहविर्धानयोर्मध्ये स्फ्यलेखायामासादयति । आज्यं दधि स्थस्सत्ये स्थस्सत्यस्याध्यक्षे स्थो हविषी स्थो वैश्वानरे वैश्वदेवे उत्पूतशुष्मे सत्यौजसौ सहसी स्थस्सहमाने स्थस्सहेथामरातीस्सहेथामरातीयतस्सहेथां पृतनास्सहेथां पृतन्यतः । सहस्रवीर्ये स्थस्ते मा जिन्वतमाज्यस्याज्यं दध्नो दधि स्थस्सत्यस्य सत्ये स्थस्सत्यायुषी स्थस्सत्यशुष्मे स्थस्सत्येन वामभिघारयामि तयोर्वां भक्षीय । शुक्रमसीत्यादि आज्यमुत्पूय दध्युत्पुनाति । अद्भिराज्यं दध्याज्येन दध्नापस्सम्यक् पुनीत सवितु: पवित्रै: । ता देवीश्शक्वरीश्शाक्वराभ्यामिमं यज्ञमवत संविदानाः । आज्यग्रहणकाले प्रचरण्यामादितः तूष्णीं चतुर्गृहीतं गृहीत्वा १ । पाशुकान्याज्यानि गृह्णाति । चर्तुजुह्वां गृह्णाति चतुरुपभृति पञ्चावत्तिनामपि । दधन्याज्यमानीय । महीनां पयोऽसि विश्वेषां देवानां तनूर्ऋध्यासमद्य पृषतीनां ग्रहं पृषतीनां ग्रहोऽसि विष्णोर्हृदयमस्येकमिष विष्णुस्त्वानु वि चक्रमे भूतिर्दध्ना घृतेन वर्धतां तस्य मेष्टस्य वीतस्य द्रविणमागम्याज्ज्योतिरसि वैश्वानरं पृश्नियै दुग्धम् । अपि वा ज्योतिरसि विश्वरूपं विश्वेषां देवानाꣳ समित् इति वा पृषदाज्यधान्यां पञ्चगृहीतं पृषदाज्यं गृह्णाति । चतुर्ध्रुवायाम् । ]

वैसर्जनहोमः :-

प्रैतु ब्रह्मणस्पत्नी वेदिं वर्णेन सीदतु प्रतिप्रस्थाता पत्नीमुदानयति । अथाहमनुकामिनी स्वे लोके विशा इह पत्नी शालामुखीयमुपोपविश्य२ । सुप्रजसस्त्वा वयꣳ सुपत्नीरुप सेदिम । अग्ने सपत्नदम्भनमदब्धासो अदाभ्यम् इति जपति । एतस्मिन्काले ब्रह्मा अपरेणोत्तरवेदिं प्रत्याक्रम्य उत्तरेण हविर्धानमाग्नीध्रीयं च गत्वा पूर्वया द्वारा प्राग्वंशं प्रविश्यापरेण शालामुखीयं दक्षिणातिक्रम्योपविशति । एवावन्दस्व वरुणं बृहन्तं नमस्याधीरममृतस्य गोपाम् । स नश्शर्म त्रिवरूथं वियꣳसत्पातं मा द्यावापृथिवी उपस्थे इत्युपस्थे राजानं कुरुते । अध्वर्युः :- समपिव्रतान् ह्वयध्वम् इति संप्रेष्यति । यजमानस्य अमात्यान् संह्वयन्ति । अध्वर्युं यजमानोऽन्वारभते यजमानं पत्नी पत्नीमितरे पुत्रभ्रातरः । अहतेन वाससा अमात्यान् सम्प्रच्छाद्य । वाससोऽन्ते स्रुग्दण्डमुपनियम्य प्रचरण्या वैसर्जनानि जुहोति । त्वꣳ सोम तनूकृद्भ्यो द्वेषोभ्योऽन्यकृतेभ्य उरु यन्तासि वरूथꣳ स्वाहा । सोमायेदम् । जुषाणो अप्तुराज्यस्य वेतु स्वाहा । सोमायेदम् । अर्धं हुत्वाऽर्धमवशेषयति । ब्रह्मा हुते सोमं गृहीत्वा यथेतं प्रतिनिष्क्रम्य प्राग्वंशस्य द्वारि तिष्ठति । आ ग्राव्ण्ण आ वायव्यान्या द्रोणकलशं ददते यजमानस्य परिचारकाः । पत्नीमानयन्ति अजमनुनयन्ति । इध्माबर्हिराज्यानि च ।

अग्नीषोमीयप्रणयनम् :-

शालामुखीये प्रणयनीयमिध्ममादीप्य सिकताभिरुपयम्य अग्नीषोमाभ्यां प्रणीयमानाभ्यामनुब्रू३हि इति संप्रेष्यति । उद्यम्याग्निं नोद्यतहोमः । प्रथमायां त्रिरनूक्तायां अयं नो अग्निर्वरिवः कृणोत्वयं मृधः पुर एतु प्रभिन्दन् । अयꣳ शत्रूञ्जयतु जर्हृषाणोऽयं वाजं जयतु वाजसातौ अग्निप्रथमा-स्सोमप्रथमा वा प्राञ्चोऽभिप्रव्रजन्ति । आग्नीध्रीयेऽग्निं प्रतिष्ठापयति । ब्रह्मा प्रतिप्रस्थात्रे राजानं प्रदायोत्तरेणाग्नीध्रीयं दक्षिणातिव्रज्योपविश्य एवा वन्दस्व इत्युपस्थे राजानं कुरुते । अध्वर्युः :- अग्ने नय सुपथा राये अस्मान् विश्वानि देव वयुनानि विद्वान् । युयोध्यस्मज्जुहुराणमेनो भूयिष्ठां ते नमउक्तिं विधेम स्वाहा । आग्नीध्रीये अर्धमाज्यशेषस्य जुहोति । अग्नय इदम् । ग्राव्ण्णो वायव्यानि द्रोणकलशमाग्नीध्र उपवासयति । ब्रह्मा हुते पूर्वो निष्क्रम्य हविर्धानस्य पश्चिमद्वारि तिष्ठति । अध्वर्युः :- उत्तरेणाग्नीध्रीयमाहवनीयं गत्वा उरु विष्णो विक्रमस्वोरु क्षयाय नः कृधि । घृतं घृतयोने पिब प्रप्र यज्ञपतिं तिर स्वाहा इति सर्वमाज्यशेषं जुहोति । विष्णव इदम् । हुतेऽमात्याः प्रदक्षिणमावृत्य यथेतमुपावर्तन्ते । सोमो जिगाति गातुविद्देवानामेति निष्कृतमृतस्य योनिमासदम् अपरया द्वारा हविर्धानं राजानं प्रपादयति पूर्वया यजमानः प्रपद्यते ।

हविर्धाने राज्ञः स्थापनम् :-

ब्रह्माध्वर्यवे राजानं प्रदायोत्तरेण हविर्धानं गत्वापरेणोत्तरवेदिं दक्षिणातिक्रम्योपविशत्या अग्नीषोमीयस्य वपाया होमादास्ते । अध्वर्युः - अदित्यास्सदोऽसि दक्षिणस्य हविर्धानस्य नीडे पूर्ववत् कृष्णाजिनमास्तीर्य । अदित्यास्सद आ सीद तस्मिन्राजानमासादयति । अथैनं यजमानो देवताभ्यस्सम्प्रयच्छति एष वो देवस्सवितस्सोमस्तꣳ रक्षध्वं मा वो दभत् । एतत्त्वꣳ सोम देवो देवानुपागाः अभिमन्त्र्य । इदमहं मनुष्यो मनुष्यान् सह प्रजया सह रायस्पोषेण प्रदक्षिणमावृत्य । नमो देवेभ्यः प्राचीनमञ्जलिं करोति । प्राचीनावीती, स्वधा पितृभ्यः, दक्षिणामुखोऽञ्जलिं कृत्वा । यज्ञोपवीत्यप उपस्पृश्य । इदमहं निर्वरुणस्य पाशात् उपनिष्क्रम्य । स्वरभि व्यख्यम् प्राङ्प्रेक्षते । सुवरभि विख्येषम् सर्वं विहारमनुवीक्षते । वैश्वानरं ज्योतिः आहवनीयम् ।

अवान्तरदीक्षाविसर्जनम् :-

अत्र यजमानोऽवान्तरदीक्षां विसृजते । दीक्षितनियमलोपप्रायश्चित्तानि कृत्वा । अग्ने व्रतपते त्वं व्रतानां व्रतपतिरसि या मम तनूस्त्वय्यभूदियꣳ सा मयि या तव तनूर्मय्यभूदेषा सा त्वयि यथायथं नौ व्रतपते व्रतिनोर्व्रतानि आहवनीयमुपतिष्ठते । वितरां मेखलां विस्रंसते । वितरां मुष्टी कर्षते । स्वाहा यज्ञं मनसा स्वाहा द्यावापृथिवीभ्यां, स्वाहोरोरन्तरिक्षात्, स्वाहा यज्ञं वातादारभे मुष्टी विसृजते । स्वाहा वाचि वाते विसृजे वाचं विसृजते । निवर्तते व्रतम् । हविश्शेषान् सोमान् सुत्येऽहनि भक्षयति । आग्नीध्रः - उत्तरेणाहवनीयं प्रागग्रमिध्माबर्हिरुपसादयति । दक्षिणमिध्ममुत्तरं बर्हिः । यजमानः :- ऊर्णामृदु । अध्वर्युः :- प्रोक्षणीनामभिमन्त्रणादि कर्म प्रतिपद्यते । आपो देवीः इत्यादि । स्तरणकाले अपरेणोत्तरवेदिं बर्हिस्तृणाति । स्तरणमन्त्रोऽभ्यावर्तते । आज्यानां सादनादि पाशुकं कर्म प्रतिपद्यते । आ वपाया होमात् ।

स्रुचः आसादनम् :-

[ तद्यथा = आज्यानां सादनकाले जुहूमासाद्य । उपभृदसीत्युपभृद्वत्पृषदाज्यधानीमासादयति । अवाहं बाध इति यजमान: । ऋषभौ स्थश्शाक्वरौ घृताचीनाꣳ सूनू प्रियेण नाम्ना प्रिये सदसि सीदतं स्रुवस्वधिती युगपदासादयति । स्योनौ मे सीदतꣳ सुषदौ पृथिव्यां प्रथयि प्रजया पशुभिस्सुवर्गे लोके । दिवि सीदतं पृथिव्यामन्तरिक्षेऽहमुत्तरो भूयासमधरे मत्सपत्ना: । इमौ स्रुवस्वधिती अभि जिहृतो होमाञ्च्छतक्षरौ छन्दसानुष्टुभेन । सर्वा यज्ञस्य समङ्क्तो विष्ठा बार्हस्पत्येन शर्मणा दैवेन । इमे स्थाल्यौ घृतस्य दध्न: पूर्णे अच्छिन्नपयसौ शतधारावुत्सौ । मारुतेन शर्मणा दैव्येन । एता असदन्नित्यादि । अयं यज्ञो, ममाग्ने पञ्चहोतेत्यासन्नाभिमर्शनम् ।

यूपसंस्कारः :-

अग्रेणाहवनीयं यूपावटं परिलिखति । अर्धमन्तर्वेद्यर्धं बहिर्वेदि । देवस्य त्वा --- हस्ताभ्यामाददेऽभ्रिरसि नारिरसि पूर्ववदभ्रिमादाय । परिलिखितꣳ --- अपिकृन्तामि इति त्रिः प्रदक्षिणं परिलिख्य खनति यथाऽनाविरुपरं भविष्यति । अग्रेणावटं प्राञ्चं यूपं निधाय । यत्ते शिक्वः परावधीत्तक्षा हस्तेन वास्या । आपस्तत्सर्वं जीवलाश्शुन्धन्तु शुचयश्शुचिं यूपं प्रक्षाल्याथैनं यवमतीभि: प्रोक्षति । पृथिव्यै त्वा मूलम् । अन्तरिक्षाय त्वा मध्यम् । दिवे त्वा अग्रम् । शुन्धतां लोक: पितृषदन: प्राचीनावीती प्रोक्षणीशेषमवटेऽवनीय यज्ञोपवीत्यप उपस्पृश्य । यवोऽसि यवयास्मद्-द्वेषो यवयारातीः यवमवास्य । पितृणाꣳ सदनमसि प्राचीनावीती अवाचीनाग्रेण बर्हिषावस्तीर्य यज्ञोपवीत्यप उपस्पृश्य । स्वावेशोऽस्यग्रेगा नेतृणां वनस्पतिरधि त्वा स्थास्यति तस्य वित्तात् प्रथमपरापातिनं शकलमवास्य । घृतेन द्यावापृथिवी आ पृणेथाꣲ् स्वाहा । द्यावापृथिवीभ्यामिदम् । स्रुवेण शकले हुत्वा ।

यूपाञ्जनम् :-

यूपायाज्यमानायानुब्रू३हि इति संप्रेष्यति । अथैनमसंस्कृतेनाज्येन यजमानोऽग्रतश्शकलेनानक्ति । अध्वर्युः - ऐन्द्रमसि संस्कृताज्येन चषालमङ्क्त्वा । सुपिप्पलाभ्यस्त्वौषधीभ्य: प्रतिमुच्य । देवस्त्वा सविता मध्वानक्तु स्रुवेण सन्ततमविच्छिन्दन्नग्निष्ठामश्रिमनक्त्योपरात् । सर्वतो यूपं संमृशति । रशनादेशे त्रिः । अञ्जनादि यूपं यजमानो नोत्सृजत्या परिव्ययणात् ।

यूपोच्छ्रयणं, प्रतिष्ठापनं च :-

यूपायोच्छ्रीयमाणायानुब्रू३हि इति संप्रेष्यति । उद्दिवꣴ् स्तभानान्तरिक्षं पृण पृथिवीमुपरेण दृꣳह उच्छ्रयति । ते ते धामान्युश्मसी गमध्ये गावो यत्र भूरिशृङ्गा अयासः । अत्राह तदुरुगायस्य विष्णोः परमं पदमवभाति भूरेः अवटेऽवदधाति । विष्णोः कर्माणि पश्यत यतो व्रतानि पस्पशे । इन्द्रस्य युज्यस्सखा ॥ तद्विष्णोः परमं पदꣳ सदा पश्यन्ति सूरयः । दिवीव चक्षुराततम् द्वाभ्यामाहवनीयेनाग्निष्ठां संमिनोति । ब्रह्मवनिं त्वा क्षत्रवनिꣳ सुप्रजावनिꣳ रायस्पोषवनिं पर्यूहामि प्रदक्षिणं पांसुभिः पर्यूह्य । ब्रह्म दृꣳह क्षत्रं दृꣳह प्रजां दृꣳह रायस्पोषं दृꣳह मैत्रावरुणदण्डेन समं भूमिपरिदृंहणं कृत्वा । उन्नम्भय पृथिवीं भिन्धीदं दिव्यं नभः । उद्नो दिव्यस्य नो देहीशानो वि सृजा दृतिम् अद्भिः परिषिञ्चति ।

यूपपरिव्ययणम् :-

दर्भमय्यौ रशने भवतो द्विगुणा द्विव्यायामा पशुरशना त्रिगुणा त्रिव्यायामा यूपस्य । देवस्य त्वा --- आ ददे यूपरशनामादाय । विष्णोः कर्माणि पश्यत यतो व्रतानि पस्पशे । इन्द्रस्य युज्यस्सखा सरशनेन पाणिना यूपमुन्मार्ष्टि । तद्विष्णोः परमं पदꣳ सदा पश्यन्ति सूरयः । दिवीव चक्षुराततम् इत्यग्रं प्रेक्षते । यूपाय परिवीयमाणायानुब्रू३हि संप्रेष्यति । परिवीरसि परि त्वा दैवीर्विशो व्ययन्तां परीमꣳ रायस्पोषो यजमानं मनुष्याः नाभिदघ्ने रशनया त्रिः प्रदक्षिणं यूपं परिव्ययति । मध्यदेशे वा । आन्तं तस्य प्रवेष्ट्य । अणिमति स्थविमत्प्रवीय । दिवस्सूनुरसि स्वरुमादाय । अन्तरिक्षस्य त्वा सानाववगूहामि उत्तरेणाग्निष्ठां मध्यमे रशनागुणेऽवगूहति ।

पशुसंस्कारः :-

पशुं स्नपयन्त्यध्वर्युब्रह्मयजमानाः १। यद्यङ्गहीनस्स्यादङ्गतो वा विरुज्येत । अथैकेषां वैष्णवीमाग्ना-वैष्णवीं सारस्वतीं बार्हस्पत्यामिति च हुत्वा प्रयोजयेत् । इदं विष्णुर्विचक्रमे त्रेधा नि दधे पदम् । समूढमस्य पाꣳसुरे स्वाहा । विष्णव इदम् । अग्नाविष्णू सजोषसेमा वर्धन्तु वां गिरः । द्युम्नैर्वाजेभिरागतꣴ् स्वाहा । अग्नाविष्णुभ्यामिदम् । प्र णो देवी सरस्वती वाजेभिर्वाजिनीवती । धीनामवित्र्यवतु स्वाहा । सरस्वत्या इदम् । बृहस्पते अति यदर्यो अर्हाद्द्युमद्विभाति क्रतुमज्जनेषु । यद्दीदयच्छवसर्तप्रजात तदस्मासु द्रविणं धेहि चित्रꣴ् स्वाहा । बृहस्पतय इदम् । भूर्भुवस्सुवस्स्वाहा । प्रजापतय इदम् ।

पशोरुपाकरणम् :-

इषे त्वा । इषे त्वा बर्हिषी आदत्ते । उपवीरसि प्लक्षशाखाम् । बर्हिर्भ्यां प्लक्षशाखया च पुरस्तात्प्रत्यञ्चं पशुमुपस्पृशन्नुपाकरोति उपो देवान्दैवीर्विश: प्रागुर्वह्नीरुशिजो बृहस्पते धारया वसूनि हव्या ते स्वदन्तां देव त्वष्टर्वसुरण्व रेवती रमध्वम् ॥ प्रजापतेर्जायमाना: प्रजा जाताश्च या इमा: । तस्मै प्रति प्रवेदय चिकित्वाꣳ अनुमन्यताम् ॥ इमं पशुं पशुपते ते अद्य बध्नाम्यग्ने सुकृतस्य मध्ये ॥ अनु मन्यस्व सुयजा यजाम जुष्टं देवानामिदमस्तु हव्यमग्नीषोमाभ्यां त्वा जुष्टमुपाकरोमि । पञ्चकृत्वो देवतोपदेशनं, उपाकरणे नियोजने प्रोक्षणे वपाया उद्धरणे हृदयस्याभिघारण इति । प्रज्ञाते बर्हिषी निधाय । उपाकृत्य पञ्च जुहोति । प्रजानन्त: प्रतिगृह्णन्ति पूर्वे प्राणमङ्गेभ्यः पर्याचरन्तम् । सुवर्गं याहि पथिभिर्देवयानैरोषधीषु प्रतितिष्ठा शरीरैस्स्वाहा । पशव इदम् । येषामीशे पशुपतिः पशूनां चतुष्पदामुत च द्विपदाम् । निष्क्रीतोऽयं यज्ञियं भागमेतु रायस्पोषा यजमानस्य सन्तु स्वाहा । पशुपतय इदम् । ये बध्यमानमनु बध्यमाना अभ्यैक्षन्त मनसा चक्षुषा च । अग्निस्ताꣳ अग्रे प्रमुमोक्तु देवः प्रजापतिः प्रजया संविदानस्स्वाहा । अग्नय इदम् । य अरण्याः पशवो विश्वरूपा विरूपाः सन्तो बहुधैकरूपाः । वायुस्ताꣳ अग्रे प्रमुमोक्तु देवः प्रजापतिः प्रजया संविदानस्स्वाहा । वायव इदम् । प्रमुञ्चमाना भुवनस्य रेतो गातुं धत्त यजमानाय देवाः । उपाकृतꣳ शशमानं यदस्थाज्जीवं देवानामप्येतु पाथस्स्वाहा । देवेभ्य इदम् । पञ्च हुत्वाग्निं मन्थति ।

अग्निमन्थनम् :-

अग्नेर्जनित्रमसि अधिमन्थनशकलं निदधाति । वृषणौ स्थ: प्राञ्चौ दर्भौ । उर्वश्यसि अधरारणिमादत्ते । पुरूरवाः उत्तरारणिम् । देवो वाꣳ सविता मध्वानक्तु आज्यस्थाल्या उभे बिले अङ्क्त्वा । घृतेनाक्ते वृषणं दधाथाम् उभे अभिमन्त्र्य । आयुरसि समवधाय । अग्नये मथ्यमानायानुब्रू३हि इति संप्रेष्यति । प्रथमायां त्रिरनूक्तायां त्रिः प्रदक्षिणमग्निं मन्थति । गायत्रं छन्दोऽनु प्र जायस्व प्रथमम् । त्रैष्टुभं छन्दोऽनु प्र जायस्व द्वितीयम् । जागतं छन्दोऽनु प्र जायस्व तृतीयम् । ततो यथा प्राशु मन्थति । जातायानुब्रू३हि जाते संप्रेष्यति । प्रह्रियमाणायानुऽब्रू३हि प्रहरन् संप्रेष्यति । भवतं नस्समनसौ समोकसावरेपसौ । मा यज्ञꣳ हिꣳसिष्टं मा यज्ञपतिं जातवेदसौ शिवौ भवतमद्य नः अग्रेणोत्तरं परिधिमाहवनीये प्रहरति सन्धिना वा । अग्नावग्निश्चरति प्रविष्ट ऋषीणां पुत्रो अधि राज एषः । स्वाहाकृत्य ब्रह्मणा ते जुहोमि मा देवानां मिथुया कर्भागधेयꣴ् स्वाहा । प्रविष्टायाग्नय इदम् । प्रहृत्य स्रुवेणाभि जुहोति ।

पशोः नियोगः :-

देवस्य त्वा --- हस्ताभ्यामाददे पशुरशनामादाय । पशोर्दक्षिणे बाहौ परिवीयोर्ध्वमुत्कृष्य । ऋतस्य त्वा देव हवि: पाशेनारभे दक्षिणेऽर्धे शिरसि पाशेनाक्ष्णया प्रतिमुच्य । धर्षा मानुषानग्नीषोमाभ्यां त्वा जुष्टं नियुनज्मि उत्तरतो यूपस्य नियुनक्ति । अद्भ्यस्तौषधीभ्यः प्रोक्षाम्यग्नीषोमाभ्यां त्वा जुष्टं प्रोक्षामि प्रोक्षति । अपां पेरुरसि पाययति । स्वात्तं चित्सदेवꣳ हव्यमापो देवीस्स्वदतैनम् उपरिष्टादधस्तात्सर्वतश्च प्रोक्ष्य वेदं निधाय सामिधेनीभ्यः प्रतिपद्यते । अयं वेद इत्यादि । स्रुच्यमाघार्य प्रत्याक्रम्य जुह्वा पशुं समनक्ति । सं ते प्राणो वायुना गच्छताम् शिरसि । सं यजत्रैरङ्गानि द्विः अंसोच्चलयोः । सं यज्ञपतिराशिषा श्रोण्याम् । मखस्य शिरोऽसीति ध्रुवासमञ्जनादि कर्म प्रतिपद्यते । महावेद्या उत्तरतो बहिस्स्थितौ क इदमध्वर्युरित्यादि ।

प्रवरः :-

दैवं च मानुषं च होतारौ वृत्वा१ पुनराश्राव्य मैत्रावरुणं प्रवृणीते । मित्रावरुणौ प्रशास्तारौ प्रशास्त्रात् अमुक शर्मा मानुषः ।

प्रयाजाः :-

दिवा प्रयाजैः प्रचर्य अस्तंयन्तमनूयाजैः उपासते । घृतवति शब्दे जुहूपभृतावादाय तिष्ठति पशावेकादश प्रयाजान् यजति । आश्राव्य प्रत्याश्राविते समिद्भ्यः प्रेष्य प्रथमं संप्रेष्यति । प्रेष्य प्रेष्य इतीतरान् । चतुर्थाष्टमयोः प्रतिसमानीय, दशेष्ट्वैकादशायाज्यमवशिनष्टि । तान् यजमानः प्राकृतैरादितश्चतुर्भिश्चतुरोऽ-नुमन्त्र्य, चतुर्थस्यानुमन्त्रणेन दुरः प्रभृतींस्त्रीन् । उत्तमेन शेषम् । अध्वर्यु: - प्रत्याक्रम्य जुह्वा स्वरुस्वधिती अनक्ति । त्रिस्स्वरुं सकृत्स्वधितेरन्यतरां धाराम् । स्वरुमन्तर्धाय स्वधितिना पशुं समनक्ति । घृतेनाक्तौ पशुं त्रायेथाम् शिरसि । न वा स्वधितिना स्वरुणैव । घृतेनाक्तः पशुं त्रायस्व इत्युपदेशमतम् । अक्तया धारया शृतस्यावद्यति । पशुमितरया विशास्ति । शमित्रे स्वधितिं प्रयच्छन्नाह शमितरेषा तेऽश्रिस्स्पष्टाऽस्तु । पुनस्स्वरुमवगूह्य आयतने स्रुचौ सादयित्वा ।

पर्यग्निकरणम् :-

पर्यग्नये क्रियमाणायानुब्रू३हि संप्रेष्यति । आहवनीयादुल्मुकमादायाग्नीध्रः परि वाजपति: कविरग्निर्हव्यान्यक्रमीत् । दधद्रत्नानि दाशुषे त्रिः प्रदक्षिणं पर्यग्नि करोति पशुम् । यूपमाहवनीयं शामित्रदेशं चात्वालम् । आज्यानि चेत्येके । अध्वर्युः - पर्यग्नौ क्रियमाणेऽपाव्यानि जुहोति । प्रजानन्तः --- शरीरैस्स्वाहा । पशव इदम् । पशुपतेः पशवो विरूपास्सदृशा उत । तेषां यं वव्रिरे देवास्तꣴ् स्वराडनुमन्यताꣲ् स्वाहा । पशुपतय इदम् । आग्नीध्रः प्रत्यपिसृज्योल्मुकं त्रिः प्रतिपर्येति । ये बध्यमानमनु --- संविदानस्स्वाहा । अग्नय इदम् । प्रमुच्यमाने ।

संज्ञपनार्थं पशोः हरणम् :-

रेवतीर्यज्ञपतिं प्रियधा विशत वपाश्रपणीभ्यां पशुमन्वारभेतेऽध्वर्युयजमानश्च । आश्राव्य प्रत्याश्राविते संप्रेष्यति उपप्रेष्य होतर्हव्या देवेभ्यः । प्रास्मा अग्निमिति होतुरभिज्ञायाग्नीध्रः२ प्राजहितादग्निमाहृत्य दक्षिणया द्वारा निर्हृत्य दक्षिणेन मार्जालीयं धिष्णियं नीत्वा अन्तरा यूपमाहवनीयं चोत्तरतो हृत्वा पृथगाहवनीयादुल्मुकमादाय पूर्वः प्रतिपद्यते । शमिता पशुं नयति ।

प्रणीयमाने श्रपणार्थवह्निं दैक्षे पशौ प्राजहिताद्गृहीत्वा ।

द्वारैव तं दक्षिणयातिहृत्य मार्जालदेशस्य तु दक्षिणेन ।

यूपस्य पश्चात् पुरतः पशोश्च स्यादुल्मुकं चाहवनीयतः पृथक् ॥

उरो अन्तरिक्ष सजूर्देवेन वातेनास्य हविषस्त्मना यज समस्य तनुवा भव वर्षीयो वर्षीयसि यज्ञे यज्ञपतिं धाः अन्तरा चात्वालोत्करावुदञ्चं पशुं नयन्ति अध्वर्युयजमानाग्नीध्रशमितारः । प्रतिप्रस्थाता प्रमुञ्चमाना --- पाथस्स्वाहा । देवेभ्य इदम् । प्रणीयमाने । नाना प्राणो यजमानस्य पशुना यज्ञो देवेभिस्सह देवयानः । जीवं देवानामप्येतु पाथस्सत्यास्सन्तु यजमानस्य कामाः अध्वर्युर्जपति । ऊवध्यगोहं पार्थिवं खनतादिति होतुरभिज्ञायोवध्यगोहं खनति । उत्तरेण पशुमुल्मुकं निदधाति । स शामित्रः । तं दक्षिणेन प्रत्यञ्चं पशुमवस्थाप्य ।

संज्ञपनम् :-

पृथिव्यास्सम्पृचः पाहि तस्याधस्तात् बर्हिरुपास्यत्युपाकरणयोरन्यतरत् । तस्मिन्थ्संज्ञपयन्ति प्रत्यक्शिरसमुदीचीनपादम् । अमायुं कृण्वन्तं संज्ञपयत इत्युक्त्वा पराङावर्ततेऽध्वर्युः । स्वर्विदसि स्वर्वित्त्वा स्वरिहि स्वर्मह्यꣴ् स्वः पशुभ्यो लोकविदसि लोकं वित्वा लोकमिहि लोकं मह्यं लोकं पशुभ्यो गातुविदसि गातुं वित्वा गातुमिहि गातुं मह्यं गातु पशुभ्यो नाथविदसि नाथं वित्वा नाथमिहि नाथं मह्यं नाथं पशुभ्यः । न वा उवेतन्म्रियसे न रिष्यसि देवाꣳ इदेषि पथिभिस्सुगेभिः । यत्र यन्ति सुकृतो नापि दुष्कृतस्तत्र त्वा देवस्सविता दधातु । आशानां त्वाशापालेभ्यश्चतुर्भ्यो अमृतेभ्यः । इदं भूतस्याध्यक्षेभ्यो विधेम हविषा वयम् ॥ विश्वा आशा मधुना सꣳसृजाम्यनमीवा आप ओषधयो भवन्तु । अयं यजमानो मृधो व्यस्यतामगृभीताः पशवस्सन्तु सर्वे इत्युक्त्वा पराङावर्तते यजमानः । नाना प्राणो यजमानस्य पशुना यज्ञो देवेभिस्सह देवयानः । जीवं देवानामप्येतु पाथस्सत्यास्सन्तु यजमानस्य कामाः अध्वर्युर्जपति । यासामूधश्चतुर्बिलं मधोः पूर्णं घृतस्य च । ता नस्सन्तु पयस्वतीरस्मिन् गोष्ठे वयोवृध: । इह पशवो विश्वरूपा रमन्तामस्मिन् यज्ञे विश्वविदो घृताचीः । अग्निं कुलायमभिसंवसाना अस्माꣳ अवन्तु पयसा घृतेन पृषदाज्यमवेक्षमाणौ वाग्यतावासातेऽध्वर्युर्यजमानश्च । इन्द्रस्य भागस्सुविते दधातनेमं यज्ञं यजमानं च सूरौ । यो नो द्वेष्ट्यनु तꣳ रवस्वाऽनागसो यजमानस्य वीराः इति वाग्यत एव यजमानो वाश्यमानेऽवेक्षते ।

संज्ञपनप्रायश्चित्तनि संज्ञप्तहोमश्च :-

यदस्य पारे रजसश्शुक्रं ज्योतिरजायत । तन्नः पर्षदति द्विषोऽग्ने वैश्वानरस्स्वाहा । अग्नये वैश्वानरायेदम् । यस्माद्भीषा वाशिष्ठास्ततो नो अभयं कृधि । प्रजाभ्यस्सर्वाभ्यो मृड नमो रुद्राय मीढुषे स्वाहा । रुद्राय मीढुष इदम् । अप उपस्पृश्य । य इदमकस्तस्मै नमस्तस्मै स्वाहा । रुद्राय मीढुष इदम् । अप उपस्पृश्य । यदस्य । यस्माद्भीषा न्यषदस्ततो नो अभयं कृधि । प्रजाभ्यस्सर्वाभ्यो मृड नमो रुद्राय मीढुषे स्वाहा । रुद्राय मीढुष इदम् । अप उपस्पृश्य । य इदमकः । यदस्य । यस्माद्भीषाऽवेपिष्ठास्ततो नो अभयं कृधि । प्रजाभ्यस्सर्वाभ्यो मृड नमो रुद्राय मीढुषे स्वाहा । य इदमकः । यदस्य । यस्माद्भीषा पलायिष्ठाः । य इदमकः । यदस्य । यस्माद्भीषा समज्ञास्थाः । य इदमकः । यदस्य । यस्माद्भीषा निमेहसि । यदस्य । यस्माद्भीषा शकृत्करोषि । नोभयत्र य इदमकः । भूर्भुवस्सुवस्स्वाहा । प्रजापतय इदम् १ । यत्पशुर्मायुमकृतोरो वा पद्भिराहते । अग्निर्मा तस्मादेनसो विश्वान्मुञ्चत्वꣳहसस्स्वाहा । अग्नय इदम् । संज्ञप्ते संज्ञप्तहोमं जुहोति ।

संज्ञप्तहोमे तु हुते प्रताप्ये सप्लक्षशाखे तु वपाश्रपण्यौ ।

निष्टप्तयित्वाहवनीय एव मुख्याभिषेकः प्रतिपत्न्यनर्वा ॥

वपोद्धरणार्थं गमनं, आप्यायनं च :-

निष्टप्तꣳ रक्षो निष्टप्तोऽघशꣳसः सप्लक्षशाखे वपाश्रपण्यावाहवनीये प्रतितप्य । शमितार उपेतन यज्ञं देवेभिरिन्वितम् । पाशात्पशुं प्रमुञ्चत बन्धाद्यज्ञपतिं परि वपाश्रपणीभ्यां पशुमुपेतोऽध्वर्युर्यजमानश्च । अदितिः पाशं प्रमुमोक्त्वेतन्नमः पशुभ्यः पशुपतये करोमि अध्वर्युः पशोः पाशं प्रमुञ्चति । संवेष्ट्य रशनां ग्रीवासु निधायैकशूलयोपसज्य । अरातीयन्तमधरं कृणोमि चात्वाल उदस्यति । ततः प्रतिप्रस्थाता पत्नीमुदानयति । नमस्त आतान पत्न्यादित्यमुपतिष्ठते । अनर्वा प्रेहि घृतस्य कुल्यामनु सह प्रजया सह रायस्पोषेण प्राचीमुदानयति । आपो देवीश्शुद्धायुवश्शुद्धा यूयं देवाꣳ ऊढ्वꣳ शुद्धा वयं परिविष्टाः परिवेष्टारो वो भूयास्म चात्वाले पत्न्यपोऽवमृशति । ऋत्विजो यजमानश्च । ब्रह्मणो नापामुपस्पर्शनम् । अद्भि: पशोस्सर्वान्प्राणानाप्याययति । सर्वाण्यङ्गान्यध्वर्यु-रभिषिञ्चति पत्न्याप्याययत्येतद्वा विपरीतम् । वाक्त आ प्यायताम् । शमद्भ्यः । प्राणास्त आ प्यायताम् । शमद्भ्यः । चक्षुस्त आ प्यायताम् । शमद्भ्यः । श्रोत्रं त आ प्यायताम् । शमद्भ्यः । यथालिङ्गमाप्याययति । या ते प्राणाञ्छुग्जगाम या चक्षुर्या श्रोत्रं यत्ते क्रूरं यदास्थितं तत्त आ प्यायतां तत्त एतेन शुन्धताम् । शमद्भ्यः हृदयदेशम् । नाभिस्त आ प्यायताम् । शमद्भ्यः नाभिम् । पायुस्त आ प्यायताम् । शमद्भ्यः पायुम् । मेढ्रं त आ प्यायताम् । शमद्भ्यः मेढ्रम् । पादानेकीकृत्य । शुद्धाश्चरित्राश्शमद्भ्यः पादान् । शमद्भ्य इति जपस्सर्वत्र । शमोषधीभ्यश्शं पृथिव्यै शमहोभ्याम् भूम्यां शेषं निनीय । पशुमुत्तानं निपात्य । ओषधे त्रायस्वैनम् उपाकरणयोरवशिष्टं दक्षिणेन नाभिमन्तर्धाय । स्वधिते मैनꣳ हिꣳसीः स्वधितिना पार्श्वतस्तिर्यगाच्छ्यति । बर्हिषोऽग्रं सव्येन पाणिनादत्ते । अथ मध्यं यत आच्छ्यति तदुभयतो लोहितेनाङ्क्त्वा । रक्षसां भागोऽसि उत्तरमपरमवान्तरदेशं निरस्य । रक्षोभ्य इदम् । अप उपस्पृश्य । इदमहꣳ रक्षोऽवबाध इदमहꣳ रक्षोऽधमं तमो नयामि योऽस्मान्द्वेष्टि यं च वयं द्विष्म इदमेनमधमं तमो नयामि अथैनत्सव्येन पदाधितिष्ठति ।

वपोद्धरणम् :-

इषे त्वा वपामुत्खिद्य । घृतेन द्यावापृथिवी प्रोर्ण्वाथाम् वपया द्विशूलां प्रच्छाद्य । ऊर्जे त्वा तनिष्ठेऽन्तत एकशूलयोपतृणत्ति । देवेभ्यः कल्पस्व अभिमन्त्र्य । देवेभ्यश्शुन्धस्व अद्भिरवोक्ष्य । देवेभ्यश्शुम्भस्व स्वधितिना वपां निमृज्य । अच्छिन्नो रायस्सुवीरोऽग्नीषोमाभ्यां त्वा जुष्टामुत्कृन्तामि उत्कृन्तति । अप उपस्पृश्य । मुष्टिना शमिता वपोद्धरणमपिधायास्त आ वपया होमात् । प्रत्युष्टꣳ रक्षः प्रत्युष्टा अरातयः शामित्रे वपां प्रतितप्य । नमस्सूर्यस्य सन्दृशे आदित्यमुपस्थाय । उर्वन्तरिक्षमन्विहि अभिप्रव्रजति । आहवनीयादाहृतमुल्मुकमादायाग्नीध्रः पूर्वः प्रतिपद्यते । वपाश्रपणी पुनरन्वारभते यजमानः । आग्नीध्रः उल्मुकैकदेशमाहवनीये प्रत्यपिसृजति ।

वपायाः श्रपणम् :-

अध्वर्युः - निर्दग्धꣳ रक्षो निर्दग्धा अरातयः आहवनीयस्यान्तमेऽङ्गारे वपां निकूड्यान्तरा यूपमाहवनीयं च दक्षिणाऽतिहृत्य प्रतिप्रस्थात्रे प्रयच्छति । तां दक्षिणत आसीनः प्रतिपस्थाताहवनीये श्रपयति । वायो वीहि स्तोकानाम् बर्हिषोऽग्रमधस्ताद्वपाया उपास्यति । त्वामु ते दधिरे हव्यवाहꣳ शृतङ्कर्तारमुत यज्ञियं च । अग्ने सदक्षस्सतनुर्हि भूत्वाथ हव्या जातवेदो जुषस्व स्वाहा स्रुवेण वपामभि जुहोति । अग्नये जातवेदस इदम् । प्रादुर्भूतेषु स्तोकेषु स्तोकेभ्योऽनुब्रूहि संप्रेष्यति । अलोहिनीं सुशृतां कृत्वा यस्त अत्मा इत्यभिघार्य । दृꣳह इत्युद्वास्य । सुपिप्पला ओषधीः कृधि दक्षिणस्यां वेदिश्रोण्यां बर्हिषि प्लक्षशाखायामासाद्य । प्रयुता द्वेषाꣳसि वपाश्रपणी प्रवृह्य । तूष्णीं निधाय ।

आसादनं, एकादशः प्रयाजः, आज्यभागौ, वपाहवनं च :-

इदमिन्द्रिय --- शृतं मयि श्रयताम् । अयं यज्ञो, ममाग्ने पञ्चहोतेत्यासन्नाभिमर्शनम् । घृतवति शब्दे जुहूपभृतावादाय दक्षिणातिक्रम्याश्राव्य प्रत्याश्राविते संप्रेष्यति स्वाहाकृतीभ्यः प्रेष्य वषट्कृते जुहोति । यजमानः - पृथिवी होता । अग्नय इदम् । हेमन्तशिशिरावृतूनां प्रीणामि । अध्वर्युः प्रत्याक्रम्य शेषेण ध्रौवमभिघार्य पृषदाज्यद्वयमभिघारयत्यथ वपाम् । नोपभृतम् । आज्यभागौ यजति । अग्नय आज्यस्याऽनुब्रूहि । अग्नय आज्यस्य प्रेष्य । अग्नय इदम् । अग्निना यज्ञः । सोमायाज्यस्याऽनुब्रूहि । सोमायाज्यस्य प्रेष्य । सोमायेदम् । सोमेन यज्ञः । प्रत्याक्रम्य । स्वाहा देवेभ्यः । देवेभ्य इदम् । पूर्वं परिवप्यं हुत्वा जुह्वामुपस्तीर्य । स्रुवेण हिरण्यशकलमादाय तेनैव कृत्स्नां वपामादाय हिरण्यशकलमुपरिष्टात्कृत्वाभिघारयति । एवं पञ्चावत्ता भवति । चतुरवत्तिनोऽपि पञ्चावत्ततैव स्यात् । अग्नीषोमाभ्यां छागस्य वपाया मेदसोऽनुब्रू३हि । । अग्नीषोमाभ्यां छागस्य वपाया मेदसः प्रेष्य संप्रेष्यति । जातवेदो वपया गच्छ देवान्त्वꣳ हि होता प्रथमो बभूथ । घृतेन त्वं तनुवो वर्धयस्व स्वाहाकृतꣳ हविरदन्तु देवास्स्वाहा वषट्कृते जुहोति । अग्नीषोमाभ्यामिदम् । अग्नीषोमयोरहं देवयज्ययेन्द्रियावी भूयासम् । जेमानं महिमानं इति वा । प्रत्याक्रम्य । देवेभ्यस्स्वाहा । देवेभ्य इदम् । उत्तरं परिवप्यं हुत्वा वपोद्धरणमभिघारयत्युत्तरतस्तिष्ठन् । स्वाहोर्ध्वनभसं मारुतं गच्छतम् प्रतिपस्थाताऽहवनीये वपाश्रपणीं प्राचीं द्विशूलां प्रतीचीमेकशूलां कृत्वा प्रहरति । ऊर्ध्वनभसे मारुतायेदम् । अथैने अध्वर्युस्संस्रावेणाभि जुहोति स्वाहा । प्रजापतय इदम् । प्रस्तरादन्यत्र स्रुचोस्सादनम् ।

वपामार्जनम् :-

समुत्क्रम्य सहपत्नीकाः पञ्चभिश्चात्वाले मार्जयन्ते आपो हि ष्ठ इति तिसृभिः । इदमापः प्रवहतावद्यं च मलं च यत् । यद्वाभिदुद्रोहानृतं यद्वा शेपे अभीरुणम् । आपो मा तस्मादेनसो विश्वान्मुञ्चन्त्वꣳहसः । निर्मा मुञ्चामि शपथान्निर्मा वरुणादधि । निर्मा यमस्य पड्बीशात्सर्वस्माद्देवकिल्बिषादथो मनुष्यकिल्बिषात् हुतायां वपायां मार्जयित्वा ।]

सुब्रह्मण्याह्वानं, वसतीवरीग्रहणं च :-

सुब्रह्मण्य पितापुत्रीयां सुब्रह्मण्यामाह्वय इति सम्प्रेष्यति । आहूतायां ब्रह्मणा सह वसतीवरीग्रहणार्थं गच्छति । गिरिभिदां वहन्तीनां प्रत्यङ्तिष्ठन् छायायै चातपतश्च सन्धौ गृह्णाति । कुम्भं प्रतीपमुपमारयति । हविष्मतीरिमा आपो हविष्मान्देवो अध्वरो हविष्माꣳ आ विवासति हविष्माꣳ अस्तु सूर्यः वसतीवरीर्गृह्णाति । अग्नेर्वोऽपन्नगृहस्य सदसि सादयामि अपरेण शालामुखीयमुपसादयति । सुम्नाय सुम्निनीस्सुम्ने मा धत्त सर्वेषु वसतीवरीणां सादनेषु यजमानो जपति । यस्यागृहीता अभिनिम्रोचेत् सुवर्न घर्मस्स्वाहा । घर्मायेदम् । सुवर्नार्कस्स्वाहा । अर्कायेदम् । सुवर्न शुक्रस्स्वाहा । शुक्रायेदम् । सुवर्न ज्योतिस्स्वाहा । ज्योतिष इदम् । सुवर्न सूर्यस्स्वाहा । सूर्यायेदम् । पञ्चार्काहुतीर्हुत्वा ब्रह्माध्वर्युभ्यां वरे दत्ते । उल्कां उपरिष्टाद्धारयमाणो गृह्णीयात् ।

पशुपुरोडाशनिर्वपणादि :-

[अग्नीषोमीयस्य पशुपुरोडाशस्य पात्रसंसादनादि कर्म प्रतिपद्यते । एकादश कपालानि शूर्पं च द्वन्द्वम् । कृष्णाजिनाद्युपलान्तम् । पुरतः पात्रीं प्राशित्रहरणं विभक्तवेदाग्राणि मदन्त्यर्थं मेक्षणमुपवेषमुत्पवनार्थपात्रं तृणं च । पवित्रे कृत्वा यजमान वाचं यच्छ । न यज्ञयोगः । निर्वपणकाले व्रीहिमयं पुरोडाशं निर्वपत्येकादशकपालं द्वादशकपालं वा । यद्देवतः पशुस्तद्देवतो भवति । अग्नीषोमाभ्यां जुष्टं निर्वपामि । अग्नीषोमौ हव्यꣳ रक्षेथाम् । अग्नीषोमाभ्यां वो जुष्टं प्रोक्षामि । सर्वाभिरद्भिस्त्रिः प्रोक्षति । हविष्कृता वाचं विसृज्य ।

अङ्गानां उद्धरणं श्रपणं च :-

पशुं विशास्ति । गुदं मा निर्व्लेषीर्वनिष्ठुं मा निर्व्लेषीः इति संप्रेष्यति । हृदयाद्युद्धरणम् । हृदयं जिह्वा वक्षो यकृद्वृक्यौ सव्यं दोरुभे पार्श्वे दक्षिणा श्रोणिर्गुदतृतीयमिति दैवतानि । दक्षिणं दोस्सव्या श्रोणिर्गुदतृतीयमिति सौविष्टकृतानि । क्लोमानं प्लीहानं पुरीततं वनिष्ठुमध्यूध्नीं मेदो जाघनीमित्युद्धरति । हृदयशूलं शाखापवित्रमुपवेषं कुम्भीं च निष्टप्तꣳ रक्षो निष्टप्तोऽघशꣳसः शामित्रे प्रतितप्य । धृष्टिरसि इति उपवेषादानादि । उदक् शाखापवित्रमत्यादधातीत्यन्तं कृत्वा, सव्येन शाखापवित्रमन्वारभ्य । देवस्त्वा सविता पुनतु इति सकलं मांसजातं कुम्भ्यां प्रक्षिपति । देवस्त्वा सविता इति शूले प्रणीक्ष्य हृदयं शामित्रे श्रपयति ।

पुरोडाशकरणादि प्रचारान्तम् :-

अव रक्षो दिव इत्यवहननादि कर्म प्रतिपद्यते । अग्नीषोमाभ्यां जुष्टमधिवपामि । कपालाना-मुपधानकालेऽष्टावुपधाय तूष्णीं त्रीणि । अग्नीषोमाभ्यां जुष्टꣳ संवपामि । अन्या आपो यजुषोत्पूय समापो अद्भिः । आप्यलेपं बर्हिषि निनीय । घृतागेह्यग्निस्त्वाह्वयति देवयज्यायै । प्रत्युष्टꣳ रक्षः प्रत्युष्टा अरातयः । अनिशितमसि सपत्नक्षयणम् । रूपं वर्णम् इत्यन्यैर्दर्भैः । अग्नेस्त्वा तेजिष्ठेन । अयं प्राणश्च इति प्रस्तरे पवित्रेऽपिसृज्य । इदमहꣳ सेनाया इत्यादि । तूष्णीमभिघार्य । प्रियेणेत्यासादयति । अयं यज्ञो, ममाग्ने चतुर्होतेत्यासन्नाभिमर्शनम् । अत्र विरमेदा पशुश्रपणात् । शृते पशौ पञ्चहोता । जुह्वामुपस्तीर्येत्यादि । अग्नीषोमाभ्यां पुरोडाशस्याऽनुब्रू३हि । अग्नीषोमाभ्यां पुरोडाशस्य प्रेष्य । अग्नीषोमाभ्यामिदम् । अग्नीषोमयोरहं देवयज्यया वृत्रहा भूयासम् । न पार्वणनारिष्ठाः । स्विष्टकृति अग्नयेऽनु ब्रूहि । अग्नये प्रेष्य । अग्नय इदम् । अग्नेरहं देवयज्ययायुष्मान् --- गमेयम् । प्रत्याक्रम्य । प्राशित्रमवदायेडाम् । न यजमान भागम् । उपहूतां मैत्रावरुणषष्ठा भक्षयित्वा पूर्ववत्प्रस्तरे मार्जयित्वा ।

शामित्रसंवादः :-

स्रुवेण पृषदाज्यस्योपहत्य वेदेनोपयम्य । शृतꣳ हवी३श्शमित: इति पृच्छति । शृतं इतीतरः प्रत्याह । पूषा मा पशुपाः पातु प्रथमेऽभिप्रव्रजति । अर्धाध्वे द्वितीयं पृच्छति शृतꣳ हवी३श्शमितः । शृतम् । पूषा मा पथिपाः पातु । कुम्भीं प्राप्य तृतीयं पृच्छति शृतꣳ हवी३श्शमितः । शृतम् । शूलात्प्रवृह्य हृदयं कुम्भ्यामवधाय पूषा माऽधिपाः पातु । उत्तरतो गत्वा । सन्ते मनसा मनस्सं प्राणेन प्राणो जुष्टं देवेभ्यो हव्यं घृतवत्स्वाहाग्नीषोमाभ्यां त्वा जुष्टमभिघारयामि पृषदाज्येन हृदयमभिघारयति । यस्त आत्माट्ठ--- मह्यम् । आज्येन पशुमभिघारयति । स्वाहोष्मणो व्यथिष्यै उद्यन्तमूष्माणमनुमन्त्रयते । दृꣳह इति कुम्भीमुद्वास्य पशुं हरन् पार्श्वतो हृदयशूलं धारयन्ननुपस्पृशन्ना-त्मानमितरांश्च । अन्तरा यूपमाहनीयं च दक्षिणातिहृत्याग्निर्होतेति पञ्चहोत्रा दक्षिणस्यां वेदिश्रोण्यामासादयति । यजमानः - इदमिन्द्रियं, अयं यज्ञो, ममाग्ने, पञ्चहोतेत्यासन्नाभिमर्शनं करोति ।

होमार्थं अङ्गावदानं, वसाग्रहणं, प्रचारश्च :-

अध्वर्युः चतसृषूपस्तृणीते जुहूपभृतोर्वसाहोमहवन्यां समवत्तधान्यामिति । जुहूपभृतोर्हिरण्यशकला-ववधाय बर्हिषि प्लक्षशाखायामवदानान्यवद्यन् संप्रेष्यति मनोतायै हविषोऽवदीयमानस्यानुब्रू३हि । यजमानः - पञ्चहोतारं वदेत् । हृदयाद्वृक्याच्च मेदो गृहीत्वान्यत्र निधाय स्वधितेरक्तया धारया मा भेर्मा संविक्था इति हृदयस्यावदाय स्वधितिनैव हरति । ततो द्वितीयाद्यवदानम् । अथ जिह्वाया अथ वक्षस इत्यादि । यथोद्धृतानां दैवतानां द्विर्द्विरवदाय जुह्वामवदधाति । गुदं त्रैधं विभज्य स्थविमदुपयड्भ्यो निधाय मध्यमं द्वैधं विभज्य दैवतेष्ववदधाति अणिमत्सौविष्टकृतेषु । दक्षिणं दोस्सव्या श्रोणिर्गुदतृतीयमिति सौविष्टकृतानि तूष्णीमभिघार्य सकृत्सकृदवदायोपभृत्यवदधाति । त्रेधा मेदोऽवद्यति द्विभागं स्रुचोस्तृतीयं समवत्तधान्याम् । यूषे मेदोऽवधाय मेदसा स्रुचौ प्रावृत्य हिरण्यशकलमुपरिष्टात्कृत्वाऽभिघारयति । समवत्तधान्यां तूष्णीं षडाद्यानीडामवद्यति वनिष्ठुं सप्तमम् । न यजमानभागम् । वृक्यान्तं तूष्णीम् । न सुरूपवर्षवर्णे । अनस्थिभिरिडां वर्धयति । क्लोमानं प्लीहानं पुरीततं इत्यन्ववधाय मेदसा प्रावृत्य यूष्णोपसिच्याभिघारयति । अपां त्वौषधीनाꣳ रसं गृह्णामि वसाहोमहवन्यां वसाहोमं गृह्णाति । स्वधितिना धारां छिनत्ति सव्येन । द्विः पञ्चावत्तिनः अप उपस्पृश्य । अभिघार्य । श्रीरस्यग्निस्त्वा श्रीणात्वापस्समरिणन् स्वधितिना वसाहोमं प्रयौति । वातस्य त्वा ध्रज्यै पूष्णो रꣴ्ह्या अपामोषधीनाꣳ रोहिष्यै तेनापिदधाति । ऐन्द्रः प्राणो अङ्गेअङ्गे नि देध्यदैन्द्रोऽपानो अङ्गेअङ्गे वि बोभुद्देवत्वष्टर्भूरि ते सꣳ समेतु विषुरूपा यथ्सलक्ष्माणो भवथ देवत्रा यन्तमवसे सखायोऽनु त्वा माता पितरो मदन्तु अनवदानीयान्यङ्गानि शृतैस्सन्निधाय संमृशति । अथ हविषा प्रचरति । अग्नीषोमाभ्यां छागस्य हविषोऽनु ब्रूहि । अग्नीषोमाभ्यां छागस्य हविषः प्रेष्य संप्रेष्यति । याज्याया अर्धर्चे प्रतिप्रस्थाता वसाहोमं जुहोति घृतं घृतपावनः पिबत वसां वसापावानः पिबतान्तरिक्षस्य हविरसि स्वाहा त्वान्तरिक्षाय स्वाहा । आन्तरिक्षायेदम् । दिशस्स्वाहा । दिग्भ्य इदम् । प्रदिशस्स्वाहा । प्रदिग्भ्य इदम् । आदिशस्स्वाहा । आदिग्भ्य इदम् । विदिशस्स्वाहा । विदिग्भ्य इदम् । प्रतिदिशं जुहोति । उद्दिशस्स्वाहा । उद्दिग्भ्य इदम् । मध्ये । स्वाहा दिग्भ्यः । दिग्भ्य इदम् । पश्चादारभ्य प्राञ्चं हुत्वा । नमो दिग्भ्यः इत्युपतिष्ठते । वषट्कृते जुहोति । अग्नीषोमाभ्यामिदम् । अग्नीषोमयोरहं देवयज्ययेन्द्रियावी भूयासम् । जेमानं महिमानम् इति वा । प्रत्याक्रम्य नारिष्ठान् हुत्वा । जुह्वामुपस्तीर्य । सकृत्पृषदाज्यस्योपहत्य द्विरभिघार्य । द्विः पृषदाज्यस्योपहत्य द्विरभिघार्य पञ्चावत्तिनः । वनस्पतियागे ध्रौवसमाप्तिः । वनस्पतयेऽनुब्रू३हि । वनस्पतये प्रेष्य । वनस्पतय इदम् । वनस्पतेरहं देवयज्ययाऽऽयुष्मान् यज्ञेन प्रतिष्ठां गमेयम् । तत्रस्थ एवोपर्याहवनीये जुह्वामौपभृतानि विपर्यस्यन्नाह । अग्नये स्विष्टकृतेऽनु ब्रू३हि । अग्नये स्विष्टकृते प्रेष्य । अग्नये स्विष्टकृत इदम् । अग्नेस्स्विष्टकृतोऽहं देवयज्ययाऽऽयुष्मान् यज्ञेन प्रतिष्ठां गमेयम् । प्रत्याक्रम्य जुह्वामप आनीय । वैश्वानरे हविः । आयतने स्रुचौ सादयित्वा । पर्वाञ्जनादि । मेद उपस्तीर्य । मेदसाभिघारयति । उपहूतां मैत्रावरुणषष्ठा भक्षयन्ति । प्रतिप्रस्थाता सप्तमः । वनिष्ठुमग्नीधे षडवत्तं संपादयति । तमाग्नीध्र इडावद्भक्षयति । अध्यूध्नीं होत्रे हरति ।

अनूयाज उपयड्ढोमौ :-

अग्नीदौपयजानङ्गारानाहरोपयष्टरुपसीद ब्रह्मन् प्रस्थास्यामस्समिधमाधाय इत्यादि संप्रेष्यति । आग्नीध्रः - आग्नीध्रीयादङ्गारानाहृत्य होत्रीये निदधाति । तस्य पश्चात् प्रतिप्रस्थातोपविशति । ब्रह्मा देवसवितरित्यादि । अध्वर्युः - इध्मसन्नहनप्रहरणान्ते पृषदाज्यं जुह्वामानीय पृषदाज्यधानीमुपभृतं कृत्वा तेनैकादशानूयाजान् यजति । देवेभ्यः प्रेष्य इति प्रथमं संप्रेष्यति । प्रेष्य प्रेष्य इतीतरान् । पञ्चमप्रभृतिषु दशमवर्जितेषु मैत्रावरुणेन सह यज इति ब्रूयात् । आद्यांश्चतुरो दशमं च पूर्वार्धे समिधि जुहोति । पञ्चमप्रभृति चतुरो मध्ये, नवमैकादशौ पश्चार्धे हुत्वेतरावनुसंभिनत्ति । प्रतिप्रस्थाता गुदकाण्डमेकादशधा तिर्यक्छित्वा असंभिन्दन्नपर्यावर्तयन्ननूयाजानां वषट्कृते वषट्कृत एकैकं गुदकाण्डं हस्तेन जुहोति समुद्रं गच्छ स्वाहेत्येतैः प्रतिमन्त्रं । समुद्रं गच्छ स्वाहा । अन्तरिक्षं गच्छ स्वाहा । देवꣳ सवितारं गच्छ स्वाहा । अहोरात्रे गच्छ स्वाहा । मित्रावरुणौ गच्छ स्वाहा । सोमं गच्छ स्वाहा । यज्ञं गच्छ स्वाहा । छन्दाꣳसि गच्छ स्वाहा । द्यावापृथिवी गच्छ स्वाहा । नभो दिव्यं गच्छ स्वाहा । अग्निं वैश्वानरं गच्छ स्वाहा । यजमानः - अग्नय इदम् । समुद्रायेदम् । बर्हिषोऽहं देवयज्यया प्रजावान् भूयासम् । अग्नय इदम् । अन्तरिक्षायेदम् । द्वारामहं देवयज्यया प्रजावान् भूयासम् । अग्नय इदम् । देवाय सवित्र इदम् । उषासानक्तयोरहं देवयज्यया प्रजावान् भूयासम् । अग्नय इदम् । अहोरात्राभ्यामिदम् । जोष्ट्र्योरहं देवयज्यया प्रजावान् भूयासम् । अग्नय इदम् । मित्रावरुणाभ्यामिदम् । ऊर्जाहुत्योरहं देवयज्यया पशुमान् भूयासम् । अग्नय इदम् । सोमायेदम् । दैव्ययोर्होत्रोरहं देवयज्यया पशुमान् भूयासम् । अग्नय इदम् । यज्ञायेदम् । तिसृणां तिसृणां देवीनामहं देवयज्यया पशुमान् भूयासम् । अग्नय इदम् । छन्दोभ्य इदम् । नराशꣳसस्याहं देवयज्यया पशुमान् भूयासम् । अग्नय इदम् । द्यावापृथिवीभ्यामिदम् । वनस्पतेरहं देवयज्ययायुष्मान् यज्ञेन प्रतिष्ठां गमेयम् । अग्नय इदम् । नभसे दिव्यायेदम् । बर्हिषो वारितीनामहं देवयज्यया प्रजावान् भूयासम् । अग्नय इदम् । अग्नये वैश्वानरायेदम् । अग्नेस्स्विष्टकृतोऽहं देवयज्ययाऽऽयुष्मान् यज्ञेन प्रतिष्ठां गमेयम् । प्रतिप्रस्थाता अद्भ्यस्त्वौषधीभ्यः बर्हिषि लेपं निमृज्य । मनो मे हार्दि यच्छ तनूं त्वचं पुत्रं नप्तारमशीय जपति ।

सूक्तवाकशंयुवाकौ:-

अध्वर्युः :- प्रत्याक्रम्य न स्वरुं जुहोति । न हृदयशूलमुद्वासयति । आयतने स्रुचौ सादयित्वा । वाजवतीभ्यामित्यादि । जूहूद्वयमुपभृद्द्वयं च करोति । जुह्वैव परिध्यञ्जनम् । प्रस्तरं द्वयोर्द्वयोरनक्ति । जुह्वामेव प्रतिष्ठाप्याश्राव्य प्रत्याश्राविते अग्निमद्य होतारमिति सूक्तवाकप्रैषं मैत्रावरुणो ब्रूयात् । अग्नेरहम् । सोमस्याहम् । अग्नीषोमयोरहम् । वनस्पतेरहम् । अग्नेस्स्विष्टकृतोऽहम् इत्यादि । जुहूद्वयेनोपभृद्द्वयेन च संस्रावहोमः ।

पत्नीसंयाजा :-

अग्नेर्वोपन्नगृहस्य सदसि सादयामि सुम्नाय सुम्निनीस्सुम्ने मा धत्त धुरि धुरि धुर्यौ पात स्फ्ये स्रुचस्सादयेत् । दक्षिणेन विहारं जाघनीं हृत्वाज्येन सोमत्वष्टाराविष्ट्वा पुरस्ताद्देवपत्नीभ्यस्सम्पत्नीयं जुहोति । जुह्वामुपस्तीर्य उत्तानायै जाघन्यै देवानां पत्नीभ्योऽवद्यति । नीच्या अग्नये गृहपतये । उत्तानायै होत्रे इडामवद्यति । नीच्या अग्नीधे । तां पत्न्यै प्रयच्छति । तां सा अध्वर्यवे अन्यस्मै वा ब्राह्मणाय । बाहुं शमित्रे । तं स ब्राह्मणाय यद्यब्राह्मणो भवति । पत्नीसंयाजान्तो आज्येडान्तोऽग्नीषोमीयस्सन्तिष्ठते ।]

वसतीवरी परिहरणम् :-

निशायां वसतीवरीः परिहरति । अन्तर्वेद्यासीने यजमाने पत्न्यां च । नादीक्षितमभिपरिहरेत् । सव्येंऽसेऽत्याधायापरेण प्राजहितं परिक्रम्य पूर्वया द्वारोपनिर्हृत्य दक्षिणेन वेदिं गत्वा दक्षिणेन मार्जालीयं धिष्णियं परीत्य दक्षिणस्यामुत्तरवेदिश्रोण्यां सादयति इन्द्राग्नियोर्भागधेयीस्स्थ । दक्षिणेऽंसेऽत्याधाय यथेतं गत्वा पूर्वया द्वारोपनिर्हृत्योत्तरेण वेदिं गत्वोत्तरेणाग्नीध्रीयं धिष्णियं परीत्योत्तरस्यामुत्तरवेदिश्रोण्यां सादयति मित्रावरुणयोर्भागधेयीस्स्थ । सव्येंसेऽत्याधाय यथेतं गत्वापरेणाग्नीध्रीयं धिष्णियमुपसादयति विश्वेषां देवानां भागधेयीस्स्थ । यज्ञे जागृत सन्ना अभिमन्त्रयते । सुम्नाय सुम्निनीस्सुम्ने मा धत्त इति सर्वेषु सादनेषु यजमानो पूर्ववज्जपति ।

सवनीय सायन्दोहः :-

अत्र प्रतिप्रस्थाता पयस्यार्थं सायन्दोहं दोहयति । अग्निं १ परिस्तीर्येत्यादि । कामधुक्षः प्र णो ब्रूहि मित्रावरुणाभ्यां हविरिन्द्रियम् । बहुदुग्धि मित्रावरुणाभ्यां देवेभ्यः । सोमेन त्वाऽऽतनच्मि मित्रावरुणाभ्यां दधि । उच्छेषणस्थाने तण्डुलैरातञ्चनम् । प्रातर्दोहाय वत्सानपाकरोतीत्यन्तं प्रकृतिवत् । अध्वर्युस्संप्रेष्यति या यजमानस्य व्रतधुक् तस्या आशिरं कुरुत,२ या पत्न्यै तस्यै दधिग्रहाय, या घर्मधुक् तस्यै दधि घर्माय, तप्तमनातक्तं मैत्रावरुणाय, शृतातङ्क्यं दधि कुरुतादित्यग्रहाय, सुब्रह्मण्य सुब्रह्मण्यामाह्वय न सदस्युपवस्तवै । प्रतिप्रस्थाता पञ्चदोहानां पाकं लौकिकाग्नौ कृत्वा आतञ्चनादि तूष्णीं सर्वं करोति ।

सवनीय इध्माबर्हीषोः आहरणम् :-

अत्र सवनीयस्य सवनीयानामिति इध्माबर्हिस्सन्नह्यति । न वा बर्हिः प्रस्तरमेव । अध्वर्युः - इषे त्वेत्यादि शाखामाच्छिनत्ति तूष्णीं प्लक्षशाखाम् । देवस्य त्वेत्यादि प्रस्तरं हृत्वा । देवबर्हिरित्यादि । शुल्बं वितत्य । अलुभिता योनिरिति केवलं प्रस्तरं निधाय बध्वानधो निदधाति । ततस्त्वां त्रयोविꣳशतिधा । ऐक्षवी विधृती कार्ष्मर्यमयाः परिधयः । इध्मप्रव्रश्चनानि निदधाति । वेदं कृत्वा । अन्तर्वेदिशाखाया इत्यादि । न पर्णवल्कम् । कुम्भीलेपनान्तम् । इमौ पर्णं च । परिस्तृणीत । उभावग्नी । देवा देवेषु । ततो यजमानस्य व्रतं प्रयच्छति ३। प्राजहिते दीक्षितस्य व्रतमित्याद्यपरेण शालामुखीयं व्रतमत्याहृत्य प्रयच्छति । ये देवा मनोजाता इति व्रतयति । हविर्धाने यजमानं जागरयन्ति प्राग्वंशे पत्नीम् । आग्नीध्रे एतां रात्रिं ऋत्विजो वसन्ति । यजमानो राजानं गोपायति गोपायति ।

॥ इति तृतीयोध्यायः ॥



## चतुर्थोऽध्यायः
॥ अथ चतुर्थोऽध्यायः ॥

॥ प्रातस्सवनम् ॥

त्रिभागे पश्चिमे रात्रौ तीर्थेन प्रविशन्ति ते ।

प्रक्षाल्य हस्तपादांस्ते आग्रीध्रे यष्टृसङ्गताः ।

आग्नीध्रीयादीनामभिमर्शनम् :-

महारात्रे बुध्वा ब्रह्मणा सह आचान्तोऽध्वर्युः अग्ने नय सुपथा राये अस्मान् विश्वानि देव वयुनानि विद्वान् । युयोध्यस्मज्जुहुराणमेनो भूयिष्ठां ते नमउक्तिं विधेम इत्याग्नीध्रमभिमृशति १ । इदं विष्णुर्विचक्रमे त्रेधा निदधे पदम् । समूढमस्य पाꣳसुरे हविर्धानम् । अग्न आयूꣳषि पवस आ सुवोर्जमिषं च नः । आरे बाधस्व दुच्छुनाम् इति स्रुचः । प्रचरणीं वाजिनपात्रं च । आ वायो भूष शुचिपा उप नस्सहस्रं ते नियुतो विश्ववार । उपो ते अन्धो मद्यमयामि यस्य देव दधिषे पूर्वपेयम् वायव्यानि । चतस्रः स्थाल्यश्च । आघा ये अग्निमिन्धते स्तृणन्ति बर्हिरानुषक् । येषामिन्द्रो युवा सखा सदः ।

यज्ञतनूनां होमः :-

प्रजापतिर्मनसान्धोच्छेत इति त्रयस्त्रिंशतमाग्नीध्रे यज्ञतनूर्जुहोति । प्रथमेन मन्त्रेण हुत्वा पूर्वं पूर्वमनुद्रुत्योत्तरेणोत्तरेण सकृद्गृहीतं जुहोति । प्रजापतिर्मनसान्धोच्छेतस्स्वाहा । प्रजापतये सोमायेदम् । प्रजापतिर्मनसान्धोच्छेतो धाता दीक्षायाꣲ् स्वाहा । धात्रे सोमायेदम् । धाता दीक्षायाꣳ सविता भृत्याꣲ् स्वाहा । सवित्रे सोमायेदम् । सविता भृत्यां पूषा सोमक्रयण्याꣲ् स्वाहा । पूष्णे सोमायेदम् । पूषा सोमक्रयण्यां वरुण उपनद्धस्स्वाहा । वरुणाय सोमायेदम् । वरुण उपनद्धोऽसुरः क्रीयमाणस्स्वाहा । असुराय सोमायेदम् । असुरः क्रीयमाणो मित्रः क्रीतस्स्वाहा । मित्राय सोमायेदम् । मित्रः क्रीतः शिपिविष्ट आसादितस्स्वाहा । शिपिविष्टाय सोमायेदम् । शिपिविष्ट आसादितो नरन्धिषः प्रोह्यमाणस्स्वाहा । नरन्धिषाय सोमायेदम् । नरन्धिषः प्रोह्यमाणोऽ-धिपतिरागतस्स्वाहा । अधिपतये सोमायेदम् । अधिपतिरागतः प्रजापतिः प्रणीयमानस्स्वाहा । प्रजापतये सोमायेदम् । प्रजापतिः प्रणीयमानोऽग्निराग्नीध्रे स्वाहा । अग्नये सोमायेदम् । अग्निराग्नीध्रे बृहस्पतिराग्नीध्रात्प्रणीयमानस्स्वाहा । बृहस्पतये सोमायेदम् । बृहस्पतिराग्नीध्रात्प्रणीयमान इन्द्रो हविर्धाने स्वाहा । इन्द्राय सोमायेदम् । इन्द्रो हविर्धानेऽदितिरासादितस्स्वाहा । अदित्यै सोमायेदम् । अदितिरासादितो विष्णुरुपावह्रियमाणस्स्वाहा । विष्णवे सोमायेदम् । विष्णुरुपावह्रियमाणोऽ-थर्वोपोत्तस्स्वाहा । अथर्वणे सोमायेदम् । अथर्वोपोत्तो यमोऽभिषुतस्स्वाहा । यमाय सोमायेदम् । यमोऽभिषुतोऽपूतपा आधूयमानस्स्वाहा । अपूतपे सोमायेदम् । अपूतपा आधूयमानो वायुः पूयमानस्स्वाहा । वायवे सोमायेदम् । वायुः पूयमानो मित्रः, क्षीरश्रीस्स्वाहा । मित्राय सोमायेदम् । मित्रः, क्षीरश्रीर्मन्थी सक्तुश्रीस्स्वाहा । मन्थिने सोमायेदम् । मन्थी सक्तुश्रीर्वैश्वदेव उन्नीतस्स्वाहा । वैश्वदेवाय सोमायेदम् । वैश्वदेव उन्नीतो रुद्र आहुतस्स्वाहा । रुद्राय सोमायेदम् । अप उपस्पृश्य । रुद्र आहुतो वायुरावृत्तस्स्वाहा । वायवे सोमायेदम् । वायुरावृत्तो नृचक्षाः प्रतिख्यातस्स्वाहा । नृचक्षसे सोमायेदम् । नृचक्षाः प्रतिख्यातो भक्ष आगतस्स्वाहा । भक्षाय सोमायेदम् । भक्ष आगतः पितृणां नाराशꣳसस्स्वाहा । पितृभ्यः सोमायेदम् १। अप उपस्पृश्य । पितृणां नाराशꣳसोऽसुरात्तस्स्वाहा । असवे सोमायेदम् । असुरात्तस्सिन्धुरवभृथमवप्रयन्थ्स्वाहा । सिन्धवे सोमायेदम् । सिन्धुरवभृथमव प्रयन्थ्समुद्रोऽवगतस्स्वाहा । समुद्राय सोमायेदम् । समुद्रोऽवगतस्सलिलः प्रप्लुतस्स्वाहा । सलिलाय सोमायेदम् । सलिलः प्रप्लुतस्सुवरुदृचं गतस्स्वाहा । स्वस्सोमायेदम् ।

सवनीयपात्राणामासादनम् :-

प्रादेशमात्राण्यूर्ध्वसानून्युपरिष्टादासेचनवन्ति मध्ये सन्नतानि वायव्यानि भवन्ति । तेषां यान्यनादिष्टवृक्षाणि वैकङ्कतानि स्युः । यो वा यज्ञियो वृक्षः फलग्रहिः । खरे पात्राणि प्रयुनक्ति । अग्निर्देवता गायत्री छन्द उपाꣳशोः पात्रमसि खरस्य दक्षिणेऽंस उपांशुपात्रम् । सोमो देवता त्रिष्टुप् छन्दोऽन्तर्यामस्य पात्रमसि तदुत्तरमन्तर्यामस्य । बृहन्नसि बृहद्ग्रावा बृहतीमिन्द्राय वाचं वद ते अन्तरेण ग्रावाणमु-पांशुसवनं दक्षिणमुखं संस्पृष्टं पात्राभ्याम् । तमपरेण प्रत्यञ्चि द्विदेवत्यपात्राणि । इन्द्रो देवता जगती छन्द इन्द्रवायुवोः पात्रमसि परिस्रगैन्द्रवायवस्य । बृहस्पतिर्देवतानुष्टुप्छन्दो मित्रावरुणयोः पात्रमसि अजगावं मैत्रावरुणस्य पात्रमैन्द्रवायवस्य पश्चात् । अश्विनौ देवता पङ्क्तिश्छन्दोऽश्विनोः पात्रमसि द्विस्रक्त्याश्विनस्य । तान्यपरेण प्रबाहुक् शुक्रामन्थिनोः पात्रे । सूर्यो देवता बृहती छन्दः शुक्रस्य पात्रमसि दक्षिणम् बैल्वं शुक्रस्य । चन्द्रमा देवता सतोबृहती छन्दो मन्थिनः पात्रमसि उत्तरं वैकङ्कतं मन्थिनः । ते अपरेण प्रबाहुक् ऋतुपात्रे आश्वत्थे अश्वशफबुध्ने उभयतोमुखे दक्षिणमध्वर्योरुत्तरं प्रतिप्रस्थातुः को वो युनक्ति स वो युनक्तु द्विः । विश्वे देवा देवतोष्णिहा छन्द आग्रयणस्य पात्रमसि दक्षिणस्यां श्रोण्यामाग्रयणस्थालीम् । इन्द्रो देवता ककुच्छन्द उक्थानां पात्रमसि उत्तरस्यां श्रोण्यामुक्थ्यस्थालीम् । इन्द्रो देवता ककुच्छन्द उक्थानां पात्रमसि तस्या उत्तरमुक्थ्यपात्रम् । स्थाल्यावन्तरेण त्रीण्युदञ्च्यतिग्राह्यपात्राण्याग्नेयमैन्द्रं सौर्यमिति । को वो युनक्ति स वो युनक्तु त्रिः । उत्तरेऽंसे दधिग्रहपात्रमौदुम्बरं चतुस्स्रक्ति को वो युनक्ति स वो युनक्तु । दधिग्रहस्य दक्षिणतः एवंरूपमेव अंश्वदाभ्ययोः को वो युनक्ति स वो युनक्तु । एतस्यैव हविर्धानस्याग्रेणोपस्तम्भन-मादित्यस्थालीम् को वो युनक्ति स वो युनक्तु । आदित्यपात्रं च तस्या उत्तरं को वो युनक्ति स वो युनक्तु । पृथिवी देवता विराट्छन्दो ध्रुवस्य पात्रमसि उत्तरस्य हविर्धानस्याग्रेणोपस्तम्भनमनुपोप्ते ध्रुवस्थालीम् । यदि षोडशी तदा खरे षोडशिपात्रं खादिरं चतुस्स्रक्ति को वो युनक्ति स वो युनक्तु । खरस्य मध्ये परिप्लवाम्, यथा स्रुगदण्डैवं को वो युनक्ति स वो युनक्तु । यथावकाशं दश चमसान् नैयग्रोधान्रौहीतकान् वा । दशकृत्वः को वो युनक्ति स वो युनक्तु ।

चतरस्रो ब्रह्मणश्च होतुस्तु परिमण्डलः ।

पृथुस्तु यजमानस्य त्र्यश्रिरुद्गातुरिष्यते ॥

प्रशास्तुरवतष्टस्यादुत्तष्टो ब्रह्मशंसिनः ।

पोतुरग्रे विशाखीयो नेष्टुर्दक्षिणवक्रकः ॥

अच्छावाकस्य रास्रावानाग्नीध्रस्य मयूखकः ।

सव्यवक्रस्सदस्यस्य एतच्चमसलक्षणम् ॥

एते दण्डविकारा स्युश्चमसाश्चतुरश्रकाः ॥

होतुर्ब्रह्मण उद्गातुर्यष्टुश्शास्तुश्च शंसिनः ।

पोतुर्नेष्ट्रच्छावाकानां आग्नीध्रस्येति च क्रमः ॥

युनज्मि ते पृथिवीं ज्योतिषा सह दक्षिणस्य हविर्धानस्याधस्तात् पश्चादक्षं द्रोणकलशं सदशापवित्रम् । तस्य वायव्यैर्वृक्षनियोगः । युनज्मि वायुमन्तरिक्षेण ते सह उत्तरस्य हविर्धानस्योपरिष्टान्नीडे आधवनीयम् । युनज्मि वाचꣳ सह सूर्येण ते प्रधुरे पूतभृतम् । एतस्यैव हविर्धानस्याधस्तात्पश्चादक्षं त्रीनेकधनान् घटान् पञ्च सप्त नवैकादश वा तूष्णीं प्रयुनक्ति । यस्मिन्मिमीते तस्याधिषवणचर्म खरं परिकृत्तं चतुष्पुटमुपरिष्टादासेचनवत् । रक्षोहणो वलगहनः प्रोक्षामि वैष्णवं अधिषवणचर्म प्रोक्ष्य । रक्षोघ्नो वो वलगघ्नः प्रोक्षामि वैष्णवान् ग्राव्ण्णः प्रोक्ष्य । रक्षोहा त्वा वलगहा वैष्णवमास्तृणामि अधिषवणफलकयोरुत्तरलोमास्तीर्य । रक्षोघ्नो वो वलगघ्नस्सꣳसादयामि वैष्णवान् तस्मिंश्चतुरो ग्राव्ण्णः प्रादेशमात्रान् ऊर्ध्वसानूनाहननप्रकारानश्मनस्संसादयत्युपरं प्रथिष्ठं मध्ये पञ्चमम् । तमभिसंमुखा भवन्ति । स्थवीयांसि मुखानि । अपां क्षया ऋतस्य गर्भा भुवनस्य गोपाश्श्येना अतिथयः । पर्वतानां ककुभः प्रयुतो न पातारो वग्नुनेन्द्रꣴ् ह्वयत । घोषेणामीवाꣲ्श्चातयत युक्तास्स्थ वहत । स्वर्गं लोकं यजमानमभिवहत सन्नानभिमन्त्र्य । अग्नीषोमीयवत् सवनीयपात्राणि प्रयुनक्ति

कर्मणे वामित्यादि । यज्ञस्य सन्ततिरसि । पवित्रे कृत्वा, न ब्रह्मवरणम् । यजमान वाचं यच्छ । सं विशन्ताम् । अग्निꣳ होतारम् । कस्त्वा यनक्ति स त्वा युनक्तु । प्रोक्षणीस्संस्कृत्य । ब्रह्माणमामन्त्र्य । पात्राणि प्रोक्ष्य । प्रोक्षणीशेषं सदोहविर्धानयोर्मध्ये निधाय स्फ्यं तिर्यञ्चं स्तब्ध्वा अग्नीषोमीयवत् संप्रेष्यति । अग्ने गृहपत इत्यादि सर्वं शालामुखीये करोति । अग्नीषोमीयवदाज्यानि गृह्णाति १। यानि काष्ठानि तदहरभ्याधास्यन्थ्स्यात्तानि सहेध्मेन प्रोक्षेत् । समानमा स्रुचां सादनात् । प्रचरणीं तूष्णीं सादयेत् । विष्णूनि स्थ इत्यभिमन्त्रणं कृत्वा २। युनज्मि तिस्रो विपृचस्सूर्यस्य ते स्रुचस्सन्ना अभिमन्त्रयते । अत्र सौमिकानां पात्राणां संसादनमेके समामनन्ति । यजमानः - अयं यज्ञो, ममाग्ने, पञ्चहोतेत्यासन्नाभिमर्शनम् ।

अध्वर्युः - आ सन्यान्मा मन्त्रात्पाहि कस्याश्चिदभिशस्त्यास्स्वाहा । प्रजापतय इदम् । स्रुवेणाहवनीये जुहोति । पञ्चहोतारं चाग्नीध्रे । अग्निर्होता । अश्विनाध्वर्यू। त्वष्टाग्नीत् । मित्र उपवक्ता । सोमस्सोमस्य पुरोगाः । शुक्रश्शुक्रस्य पुरोगाः । श्रातास्त इन्द्र सोमाः । वातापेर्हवनश्रुतस्स्वाहा ॥ वाचस्पतये ब्रह्मण इदम् । मध्येऽग्नेराज्याहुतीः पश्वाहुतीः पुरोडाशाहुतीरिति जुहोत्यभितस्सोमाहुतीः ।

सोमराज्ञः उपावहरणम् :-

अत्र राजानमन्तरेषे ग्रावसूपावहरति । हृदे त्वा मनसे त्वा दिवे त्वा सूर्याय त्वोर्ध्वमिममध्वरं कृधि दिवि देवेषु होत्रा यच्छ, सोम राजन्नेह्यवरोह मा भेर्मा सं विक्था मा त्वा हिꣳसिषं प्रजास्त्वमुपावरोह प्रजास्त्वामुपावरोहन्तु इत्येताभ्याम् । पुरा वाचः प्रवदितोः प्रातरनुवाकमुपाकरोति । पुरा वा वयोभ्यः । होतरेहीत्युक्ते३ होत्रादि सर्व ऋत्विग्भिः अच्छावाकग्रावस्तुद्वर्जं तीर्थप्रवेशनं कर्तव्यम् । यजमानः उद्गातारमाह विश्वरूपाणां गानं मे गाय । उद्गाता - चतुष्टोमस्तोमसम्पदतिरेकात् ग्रहशस्त्राभावाच्च नाहं गायामि इति प्रत्याचक्षीत । यजमानः परिहरति वसतीवर्यो ग्रहः, प्रातरनुवाकश्शस्त्रं, आसां न च सम्पत्कोपो यथान्यैः परिसामभिर्गायैव इत्याह । तदोद्गाता नमामनामन्त्र्य प्रातरनुवाकमुपाकुर्या इत्यध्वर्युं ब्रूयात् । अथोद्गाता होतारं प्रातरनुवाकायोपविष्टं पूर्वेण गत्वा यजमानश्च तेनैव गत्वा पूर्वया द्वारा हविर्धानं प्रपद्य अन्तरेण हविर्धाने पूर्वेण चक्रे उदङ्मुख उपविशेत्तूष्णीं । उद्गातुः पुरस्ताद्यजमानः प्रत्यङ्मुखः । तत उद्गाता गायति । अध्वर्युः प्रातर्यावभ्यो देवेभ्योऽनुब्रूहि ब्रह्मन्वाचं यच्छ प्रतिप्रस्थात-स्सवनीयान्निर्वप सुब्रह्मण्य सुब्रह्मण्यामाह्वय इति संप्रेष्यति । होता प्रातरनुवाकं ब्रूते । उपाकृते प्रातरनुवाके ब्रह्मा वाचं यच्छत्या परिधानीयायाः । मनसा ते वाचं प्रतिगृणामि इत्यध्वर्युर्होतारमाह१ ।

सवनीयहविषां करणम् :-

अत्र प्रतिप्रस्थाता सवनीयानां पाणिप्रक्षालनादि कर्म प्रतिपद्यते । प्राग्वंशे करोति । कर्मणे वाम् । नोलपराजीस्तरणम् । द्वे भर्जनार्थे कपाले एकादशपुरोडाशकपालानि शूर्पे च द्वन्द्वम् । उलूखलं पत्न्या आग्नीध्रस्य वा नखानि मुसलं च द्वन्द्वम् । स्फ्यमग्निहोत्रहवणीवर्जम् । पुरतः पात्रीं प्राशित्रहरणं मेक्षणं मदन्त्यर्थम् । उपवेषं उत्पवनार्थं पात्रं विभक्तवेदाग्राणि प्रातर्दोहपात्राणि वाजिनपात्रं च प्रयुज्य, पवित्रे पूर्वेद्युरेवात्र कृते भवतः २। वानस्पत्यासि इति अग्निहोत्रहवणीं वेषाय वाम् इति शूर्पे गृहीत्वा प्राजहितस्य पश्चाद्भागे पात्र्यां यवान् व्रीहींश्च स्थापयित्वा । धूरसि इत्यादि । यच्छन्ताम् । देवस्य त्वा --- इन्द्राय हरिवते जुष्टं निर्वपामि धानार्थान् यवान्निर्वपति । देवस्य त्वा --- इन्द्राय पूषण्वते जुष्टं निर्वपामि करम्भार्थान् यवान्निरुप्य । अन्यस्मिन् शूर्पे पवित्रे निधाय । देवस्य त्वा --- सरस्वत्यै भारत्यै जुष्टं निर्वपामि लाजार्थान् व्रीहीन् निर्वपति । पूर्वस्मिञ्छूर्पे पवित्रे निधाय देवस्य त्वा --- इन्द्राय जुष्टं निर्वपामि पुरोडाशार्थान् यवान्निरुप्य । निरुप्तेष्वन्वोप्य इत्येतदन्तं कृत्वाभिषवाय प्रव्रजति । अभिषुत्य प्रत्येत्य इदं देवानां इत्यादि । अदित्यास्त्वोपस्थे सादयामीन्द्र हरिवन् हव्यꣳ रक्षस्वेन्द्र पूषण्वन् हव्यꣳ रक्षस्व सरस्वति भारति हव्यꣳ रक्षस्वेन्द्र हव्यꣳ रक्षस्व अपरेण शालामुखीयमुपसादयति । न कस्त्वा । स शूकायामित्यादि । देवस्य त्वा --- इन्द्राय हरिवते वो जुष्टं प्रोक्षामीन्द्राय पूषण्वते वो जुष्टं प्रोक्षामि सरस्वत्यै भारत्यै वो जुष्टं प्रोक्षामीन्द्राय वो जुष्टं प्रोक्षामि । शुन्धध्वं इति सर्वाभिरद्भिस्त्रिः प्रोक्षति ।

अवहननकाले लाजार्थान् परिहाप्येतरानवहन्ति । उत्करे त्रिर्निनीय । यथाभागं व्यावर्तध्वम् विभज्य । इदमिन्द्रस्य हरिवत इन्द्रस्य पूषण्वतः धानाकरंभार्थान्निर्दिश्य । इदमिन्द्रस्य पुरोडाशार्थान् । कृष्णाजिनादानादि इन्द्राय जुष्टमधिवपामि धान्यमसि । अणूनि कुरुतादित्यन्तं कृत्वा । पिष्टलेपं फलीकरणं च प्रज्ञातं निधाय । शालामुखीये हविश्श्रपणम् । धृष्ट्यादानादि । ध्रुवमसि इति प्रथमकपालमन्त्रेण धानार्थं लाजार्थं च कपाले अधिश्रयति । पुरोडाशकपालान्युपधाय, सायं दोहवत्प्रातर्दोहं दोहयति, एता आचरन्तीत्यादि सङ्क्षाळननिनयनान्तम् । भृगूणामङ्गिरसां तपसा तप्यस्व धानार्थे लाजार्थे च कपालेऽङ्गारानध्यूह्य । तप्यध्वमिति पुरोडाशकपालेषु । मदन्तीरधिश्रयतीत्यादि । इन्द्राय जुष्टꣳ संवपामि । पिष्टान्युत्पूय तण्डुलानुत्पूय व्रीहीनुत्पुनाति १। अपश्चोत्पूय समाप इति पिष्टेष्वानयति । अधिश्रयणकाले घर्मास्स्थ विश्वायुषः तण्डुलानोप्य धानाः करोति । घर्मोऽसि इति व्रीहीनोप्य लाजान् करोति । पुरोडाशमधिश्रित्य तप्ते प्रातर्दोहे सायं दोहमानयति । उरु प्रथस्वेत्यादि पुरोडाशस्य । अन्तरितꣳ सर्वेषाम् । आप्यलेपं निनीय ।

घृतागेह्यग्निस्त्वा ह्वयति देवयज्यायै इत्यादि प्राशित्रं संमृज्य । प्रस्तरे पवित्रे अपिसृज्य । पुरोडाशे इदमहꣳ सेनाया इत्यङ्गारानपोह्य । सूर्य ज्योतिषो विभात महत इन्द्रियाय धाना अभिमन्त्र्य । सूर्यज्योतिः इतीतरौ । न सूर्यज्योतिः आमिक्षायाः । तूष्णीं धाना अभिघार्य । आ प्यायतां--- सरस्वत्यै भारत्यै जुष्टमभिघारयामि लाजानभिघार्य । तूष्णीं पुरोडाशम् । यस्त आत्मा इत्यामिक्षाम् । स्योनं वस्सदनं करोमि घृतस्य धारया सुशेवं कल्पयामि वः पात्र्यामुपस्तीर्य । पुनः स्योनं ते । भुवनस्य गोपा शृता उत्स्नान्ति जनित्र्यो २ मतीनाम् धाना उद्वास्य । यथाभागं व्यावर्तेथाम् विभज्य । इदमिन्द्रस्य हरिवतः धाना अभिमृश्य । इदमिन्द्रस्य पूषण्वतः करम्भार्थान् । आज्येन धानास्संयुत्य पात्र्यां तूष्णीं प्रतिष्ठापयति । करम्भस्य कृष्णाजिनादानादि । इन्द्राय पूषण्वते जुष्टमधिवपामि धान्यमसि । अणूनि कुरुतात् इत्यन्तं कृत्वा आज्येन संयुत्य पात्र्यां तूष्णीं प्रतिष्ठापयति । स्योनं ते सदनं करोमि पात्र्यामुपस्तीर्य । भुवनस्य गोपा शृत उत्स्नाति जनिता मतीनाम् लाजानुद्वास्य । कृष्णाजिनादानादि अधिषवणानि स्थ मानुषाणि प्रति वोऽदित्यास्त्वग्वेत्तु पत्न्यास्सव्यहस्तमुलूखलस्थाने निधाय । अग्नेस्तनूरसि इत्यङ्गुलीषु लाजानावपति । अद्रयस्स्थ मानुषास्त इदं देवेभ्यो हव्यꣳ सुशमि शमीढ्वम् तस्या दक्षिणहस्तनखैर्लाजेभ्यस्तुषान् संहरति । अव रक्षः । वर्षवृद्धमसि इत्यादि । न परावापः । रक्षसां भागोऽसि हस्तेन तुषान्निरस्य । अप उपस्पृश्य । तस्मिन्थ्सीदामृते प्रतितिष्ठ व्रीहीणां मेध सुमनस्यमानः इति पात्र्यां प्रतिष्ठापयति । स्योनं त इत्यादि पुरोडाशमुद्वास्य पात्र्यां तूष्णीं प्रतिष्ठापयति । दृꣳह इत्यामिक्षामुद्वास्य संहत्य द्वयोः पात्रयोरुद्धृत्य वाजिना एकदेशेनोपसिञ्चति । इरा भूतिः इति त्रयाणां कृत्वा विरमति ।

एकधनघटेषु अप्ग्रहणम् :-

अध्वर्युः - यत्राभिजानात्यभूदुषा रुशत्पशुरिति तत्प्रचरण्या जुहोति शृणोत्वग्निस्समिधा हवं मे शृण्वन्त्वापो धिषणाश्च देवीः । शृणोत ग्रावाणो विदुषो नु यज्ञꣳ शृणोतु देवस्सविता हवं मे स्वाहा । अग्न्यप्ग्रावसवितृभ्य इदम् । अपरं चतुर्गृहीतं गृहीत्वा संप्रेष्यति । अप इष्य होतर्मैत्रावरुणस्य चमसाध्वर्यवाद्रवैकधनिन आद्रवत नेष्टः पत्नीमुदानयोन्नेतर्होतृचमसेन वसतीवरीभिश्चात्वालं प्रत्यास्व

पन्नेजनीग्रहणं, सादनं च :-

नेष्टा - प्रेह्युदेह्यृतस्य वामीरन्वग्निस्तेऽग्रं नयत्वदितिर्मध्यं दधताꣳ रुद्रावसृष्टासि युवा नाम मा मा हिꣳसीः पान्नेजनीं स्थालीं धारयमाणां पत्नीमुदानयति । अध्वर्युब्रह्मयजमानाश्चमसाध्वर्युरुन्नेता च चात्वालोत्करावन्तरेण गच्छन्त्येकधनिनः पत्नी च । अध्वर्युः - होतुः प्रातरनुवाकं शृण्वन्नेवाविदूरस्थं वहन्तीनां जलं प्रत्युदूह्य गृह्णीयात् । देवीरापो अपान्नपाद्य ऊर्मिर्हविष्य इन्द्रियावान् मदिन्तमस्तं देवेभ्यो देवत्रा धत्त शुक्रꣳ शुक्रपेभ्यो येषां भागस्स्थ स्वाहा तृणमन्तर्धायाप्सु सावशेषं जुहोति । अद्भ्य इदम् । यदि वा पुरा तृणं स्यात्तस्मिन् जुहुयात् । कार्षिरस्यपापां मृध्रम् दर्भैराहुतिमपप्लाव्य । समुद्रस्य वोऽक्षित्या उन्नये अभिहुतानां मैत्रावरुणचमसेन गृह्णाति । सोमस्य त्वा मूजवतो रसं गृह्णामि एकधनाः । प्रतिघटं मन्त्रावृत्तिः । पत्नी प्रत्यङ् तिष्ठन्ती वसुभ्यो रुद्रेभ्य आदित्येभ्यो विश्वेभ्यो वो देवेभ्यः पन्नेजनीर्गृह्णामि यज्ञाय वः पन्नेजनीर्गृह्णामि पन्नेजनीर्गृह्णाति । प्रेह्युदेह्यृतस्य वामीरन्वग्निस्तेग्रं नयत्वदितिर्मध्यं दधताꣳ रुद्रावसृष्टासि युवा नाम मा मा हिꣳसीः पूर्ववन्नेष्टा पत्नीमुदानयति । वसुभ्यो रुद्रेभ्य आदित्येभ्यो विश्वेभ्यो वो देवेभ्यः पन्नेजनीस्सादयामि यज्ञाय वः पन्नेजनीस्सादयामि अपरेण नेष्ट्रीयं प्रत्यङ् तिष्ठन्ती पन्नेजनीस्सादयति । ता एवमेवाच्छावाकं सीदन्तमनूपसादयति ।

होतृचमसमैत्रावरुणचमसयोः परस्परं व्यानयनम् :-

उन्नेता होतृचमसं वसतीवरीश्चात्वालमानयति । अध्वर्युः - होतृचमसे वसतीवरीभ्योऽपो निषिच्य उपरि चात्वाले होतृचमसं मैत्रावरुणचमसं च संस्पर्श्य वसतीवरीर्व्यानयति । समन्यायन्तीत्यभिज्ञाय होतृचमसान्मैत्रावरुणचमसे वसतीवरीर्व्यानयति । मैत्रावरुणचमसाद्धोतृचमसे एतद्वा विपरीतम् ।

होतृचमसमैत्रावरुणचमसयोस्समञ्जनम् :-

उपरि चात्वाले धार्यमाणा उभयीः प्रचरण्या समनक्ति । सं वोऽनक्तु वरुणस्समिन्द्रस्सम्पूषा सन्धाता सम्बृहस्पतिः । त्वष्टा विष्णुः प्रजया सꣳ रराणो यजमानाय द्रविणं दधातु होतृचमसीया आपः । यथायथं धुरो धुर्भिः कल्पन्ताम् मैत्रावरुणचमसीयाः ।

क्रतुकरणहोमः :-

अवेरपो अध्वर्या३उ इति पृष्टः उतेमनन्नमुः१ इति प्रत्युक्त्वा प्रचरणीशेषात् क्रतुकरणं जुहोति । यमग्ने पृत्सु मर्त्यमावो वाजेषु यं जुनाः । स यन्ता शश्वती रिषस्स्वाहा । अग्नय इदम् । तदभावे चतुर्गृहीतेन । अपरया द्वारा हविर्धानमपः प्रपादयति । ब्रह्मा यजमानश्चापोऽनुप्रपद्यते । प्रविष्टास्वप्सु प्रतिनिवृत्य पूर्वया द्वारा हविर्धानं प्रविशतः । ब्रह्मा त्वग्रेण खरं दक्षिणातिक्रम्य दक्षिणत उपविशति । अध्वर्युः पूर्वया द्वारा हविर्धानं प्रविश्य दक्षिणस्य हविर्धानस्य प्रधुरे प्रचरणीं सादयति । यं कामयेत पण्डकस्स्यादिति तं प्रचरण्योपस्पृशेत् । एतस्यैव हविर्धानस्याधस्तात् पुरोक्षं मैत्रावरुणचमसमुत्तरस्यां वर्तन्यां पुरश्चक्रं होतृचमसमुत्तरस्य हविर्धानस्याधस्तात् पुरोक्षं वसतीवरीः पश्चादक्षमेकधनाः ।

दधिग्रहप्रचारः :-

अत्र दधिग्रहेण प्रचरत्यौदुम्बरेण गृह्णाति । दधिग्रहपात्रं प्रक्षाल्य पूर्वगृहीतानां पञ्चदोहानामन्यतमं दध्यानीय उपयामगृहीतोऽसि प्रजापतये त्वा ज्योतिष्मते ज्योतिष्मन्तं गृह्णामि दक्षाय दक्षवृधे रातं देवेभ्योऽग्निजिह्वेभ्यस्त्वर्तायुभ्य इन्द्रज्येष्ठेभ्यो वरुणराजभ्यो वातापिभ्यः पर्जन्यात्मभ्यो दिवे त्वान्तरिक्षाय त्वा पृथिव्यै त्वा दधि गृहीत्वा । अपेन्द्र द्विषतो मनोऽप जिज्यासतो जह्यप यो नोऽरातीयति तं जहि हरति । प्राणाय त्वापानाय त्वा व्यानाय त्वा सते त्वासते त्वाद्भ्यस्त्वौषधीभ्यो विश्वेभ्यस्त्वा भूतेभ्यो यतः प्रजा अक्खिद्रा अजायन्त तस्मै त्वा प्रजापतये विभूदाव्न्ने ज्योतिष्मते ज्योतिष्मन्तं जुहोमि स्वाहा उत्तरत आसीनो जुहोति । प्रजापतय इदम् । अत्र दधिग्रहपात्रमग्नौ प्रहरति ।

अदाभ्यग्रहप्रचारः :-

अंश्वदाभ्यपात्रं प्रक्षाल्य । शुक्रं ते शुक्रेण गृह्णाम्यह्नो रूपेण सूर्यस्य रश्मिभिः वसतीवरीभ्यो गृहीत्वा उपनद्धस्य राज्ञस्त्रीनंशून् प्रवृहति । वसवस्त्वा प्रवृहन्तु गायत्रेण छन्दसाग्नेः प्रियं पाथ उपेहि प्रथमम् । रुद्रास्त्वा प्रवृहन्तु त्रैष्टुभेन छन्दसेन्द्रस्य प्रियं पाथ उपेहि द्वितीयम् । आदित्यास्त्वा प्रवृहन्तु जागतेन छन्दसा विश्वेषां देवानां प्रियं पाथ उपेहि तृतीयम् । तैरेनं चतुर आधूनोति । मान्दासु ते शुक्र शुक्रमा धूनोमि । भन्दनासु ते शुक्र शुक्रमा धूनोमि । कोतनासु ते शुक्र शुक्रमा धूनोमि प्रथमम् । नूतनासु ते शुक्र शुक्रमा धूनोमि । रेशीषु ते शुक्र शुक्रमा धूनोमि । मेषीषु ते शुक्र शुक्रमा धूनोमि द्वितीयम् । वाशीषु ते शुक्र शुक्रमा धूनोमि । विश्वभृत्सु ते शुक्र शुक्रमा धूनोमि । माध्वीषु ते शुक्र शुक्रमा धूनोमि तृतीयम् । ककुहासु ते शुक्र शुक्रमा धूनोमि । शक्वरीषु ते शुक्र शुक्रमा धूनोमि । शुक्रासु ते शुक्र शुक्रमा धूनोमि चतुर्थम् । आस्मिन्नुग्रा अचुच्यवुर्दिवो धारा असश्चत ग्रहमादाय । ककुहꣳ रूपं वृषभस्य रोचते बृहत्सोम-स्सोमस्य पुरोगाश्शुक्रश्शुक्रस्य पुरोगाः हरति । यत्ते सोमादाभ्यं नाम जागृवि तस्मै ते सोम सोमाय स्वाहा । सोमायेदम् । पृष्ठ्याया उत्तरत आसीनो जुहोति । अध्वर्यो द्वादश प्रथमगर्भाः पष्ठौहीस्ते ददामि कृत्यधीवासं च । अध्वर्युस्तूष्णीं प्रतिगृह्णाति । आधवनानंशून् प्रज्ञातं द्विदेवत्यपात्राणा-मधस्तान्निदधाति ।

अंशुग्रहप्रचारः :-

अथांशुं गृह्णाति । एकग्रहायाप्तं राजानमुपरे न्युप्य वसतीवरीभिरुपसृज्य । अवीवृधं वो मनसा सजाता ऋतप्रजाता भग इद्वस्स्याम । इन्द्रेण देवीर्वीरुधस्संविदाना अनुमन्यन्ताꣳ सवनाय सोमम् राजानमभिमन्त्र्य । हिरण्यपाणिस्तूष्णीं ग्राव्ण्णा सकृदभिषुत्य । आ मास्कान् सह प्रजया सह रायस्पोषेणेन्द्रियं मे वीर्यं मा निर्वधीः प्रथमप्लुतमंशुमभिमन्त्रयते । द्रप्सश्चस्कन्द पृथिवीमनु द्यामिमं च योनिमनु यश्च पूर्वः । तृतीयं योनिमनु सञ्चरन्तं द्रप्सं जुहोम्यनु सप्त होत्राः इति विप्रुषः । वामदेव्यं मनसा गायमानोऽनवानं गृह्णाति । वामदेव्यस्य वा ऋचा । यजमानेन सह प्राण्यापान्य मध्यस्थेन वायुना कया नश्चित्र आभुवदूती सदावृधस्सखा । कया शचिष्ठया वृतोपयामगृहीतोऽसि पराङ्मुखो गृहीत्वा । इन्द्राग्नी मे वर्चः कृणुतां वर्चस्सोमो बृहस्पतिः । वर्चो मे विश्वे देवा वर्चो मे धत्तमश्विना अप उपस्पृश्य । दधन्वे वा यदीमनु वोचद्ब्रह्माणि वेरु तत् । परि विश्वानि काव्या नेमिश्चक्रमिवाभवत्स्वाहा अनिरुक्तया प्राजापत्यया प्राण्यापान्य मध्यस्थेन वायुना पृष्ठ्याया उत्तरत आसीनो जुहोति । प्रजापतय इदम् । अध्वर्यो द्वादश प्रथमगर्भाः पष्ठौहीस्ते ददामि कृत्यधीवासं च । अध्वर्युस्तूष्णीं प्रतिगृह्य ।

सोमभक्षणम् :-

सदसि प्रत्यङ्मुखो भक्षयति । हविर्धानस्येशानकोणेऽध्वर्युः प्रदक्षिणमावृत्योत्तरेण हविर्धानस्य गत्वा दक्षिणेनाग्नीध्रीयं प्रत्यञ्चः प्रत्येत्य सदोद्वारि उपविश्य भक्षयति । एवं सर्वत्र गमनप्रकारोऽध्वर्योः । भक्षेहि मा विश दीर्घायुत्वाय शन्तनुत्वाय रायस्पोषाय वर्चसे सुप्रजास्त्वायेहि वसो पुरोवसो प्रियो मे हृदोऽस्यश्विनोस्त्वा बाहुभ्याꣳ सघ्यासम् । नृचक्षसं त्वा देव सोम सुचक्षा अव ख्येषम् । मन्द्राभिभूतिः केतुर्यज्ञानां वाग्जुषाणा सोमस्य तृप्यतु मन्द्रास्वर्वाच्यदितिरनाहतशीर्ष्णी वाग्जुषाणा सोमस्य तृप्यत्वेहि विश्वचर्षणे शंभूर्मयोभूस्स्वस्ति मा हरिवर्ण प्र चर क्रत्वे दक्षाय रायस्पोषाय सुवीरतायै मा मा राजन्विबीभिषो मा मे हार्दि त्विषा वधीः । वृषणे शुष्मायाऽऽयुषे वर्चसे । वसुमद्गणस्य सोम देव ते मतिविदः प्रातस्सवनस्य गायत्रछन्दस इन्द्रपीतस्य मधुमत उपहूतस्योपहूतो भक्षयामि भक्षयति । हिन्व मे गात्रा हरिवो गणान्मे मा वि तीतृषः । शिवो सप्तऋषीनुप तिष्ठस्व मा मेऽवाङ्नाभिमति गाः नाभिदेशमभिमृशति । भक्षेहीत्यादिना यं कञ्चन ऋत्विजमुपहूय भक्षयित्वा । मार्जालीये प्रक्षाल्य यथायतनं सादयति ।

उत्तरस्यां वर्तन्यां होतृचमसं तूष्णीं वसतीवरीभिरभिपूरयति । पूर्यमाणासु यजमानं वाचयति । निग्राभ्यास्स्थ देवश्रुत आयुर्मे तर्पयत प्राणं मे तर्पयतापानं मे तर्पयत व्यानं मे तर्पयत चक्षुर्मे तर्पयत श्रोत्रं मे तर्पयत मनो मे तर्पयत वाचं मे तर्पयतात्मानं मे तर्पयताङ्गानि मे तर्पयत प्रजां मे तर्पयत पशून्मे तर्पयत गृहान्मे तर्पयत गणान्मे तर्पयत सर्वगणं मा तर्पयत तर्पयत मा गणा मे मा वि तृषन् ।

उपांशुग्रहः :-

देवस्य त्वा सवितुः --- हस्ताभ्यामाददे ग्रावाणमुपांशुसवनमादाय । ग्रावास्यध्वरकृद्देवेभ्यो गम्भीरमिममध्वरं कृद्ध्युत्तमेन पविनेन्द्राय सोमꣳ सुषुतं मधुमन्तं पयस्वन्तं वृष्टिवनिम् ग्रावाणमभिमन्त्रयते । तमाददानो वाचं यच्छत्याग्रयणं गृहीत्वा विसृजते । अथैनमुपरे निधायांशुभिरभिमिमीते क्रयवत् । एतावन्नाना । इन्द्राय त्वा वृत्रघ्ने । इन्द्राय त्वा वृत्रतुरे । इन्द्राय त्वाभिमातिघ्ने । इन्द्राय त्वादित्यवते । इन्द्राय त्वा विश्वदेव्यावते एतैः प्रतिमन्त्रम् । पञ्चकृत्वो यजुषा मिमीते पञ्चकृत्वस्तूष्णीम् । नांशूनुपसमूहति । भूयांसं प्रातस्सवनाय राजानं प्रकल्पयत्यल्पीयांसं माध्यन्दिनाय । उपनह्य प्रत्यारोप्य एकग्रहायाप्तं राजानमुपरे न्युप्य होतृचमसेऽंशूनवधाय । तस्मिन्ग्रावाणमुपांशुसवनमुपरि धारयन् त्रिः प्रदक्षिणं परिप्लावयन्निग्राभमुपैति । प्रागपागुदगधराक्तास्त्वा दिश आ धावन्त्वम्ब निष्वर निग्राभमुपैति । श्वात्रास्स्थ वृत्रतुरो राधो गूर्ता अमृतस्य पत्नीस्ता देवीर्देवत्रेमं यज्ञं धत्तोपहूतास्सोमस्य पिबतोपहूतो युष्माकꣳ सोमः पिबतु तासामेकदेशेनोपसृज्य । उपसृष्टस्य राज्ञः षडंशूनार्द्रान् संश्लिष्टानादाय । चर्मणि निधाय । यत्ते सोम दिवि ज्योतिर्यत्पृथिव्यां यदुरावन्तरिक्षे तेनास्मै यजमानायोरु राया कृध्यधि दात्रेऽवोचः राजानमभिमन्त्रयते । धिषणे वीडू सती वीडयेथामूर्जं दधाथामूर्जं मे धत्तं मा वाꣳ हिꣳसिषं मा मा हिꣳसिष्टम् अधिषवणफलके । अवीवृधं वो मनसा सुजाता ऋतप्रजाता भग इद्वस्स्याम । इन्द्रेण देवीर्वीरुधस्संविदाना अनुमन्यन्ताꣳ सवनाय सोमम् राजानमेवाभिमन्त्र्य । मा भेर्मा सं विक्थाः ग्रावाणमुद्यम्य । अनागसस्त्वा वयमिन्द्रेण प्रेषिता उप वायुष्टे अस्त्वꣳशभूर्मित्रस्ते अस्त्वꣳ शभूर्वरुणस्ते अस्त्वꣳशभूः । अहतस्सोमो राजा तृणमन्तर्धायाभिषुणोति । एकम् । आ मास्कन् सह प्रजया सह रायस्पोषेणेन्द्रियं मे वीर्यं मा निर्वधीः प्रथमप्लुतमंशुमभिमन्त्रयते । अष्टौ कृत्वोऽग्रेऽभिषुणोति । द्रप्सश्चस्कन्द पृथिवीमनु द्यामिमं च योनिमनु यश्च पूर्वः । तृतीयं योनिमनु सञ्चरन्तं द्रप्सं जुहोम्यनु सप्त होत्राः इति विप्रुषोऽनुमन्त्रयते । अथ प्रतिप्रस्थाता उपांशुपात्रं धारयन् अपात्तानामुपरि द्वावंशू अन्तर्दधाति । अध्वर्युः उभाभ्यां हस्ताभ्यां अभिषुतं सोमं दक्षिणेन हस्तेन प्रपीड्य अञ्जलिनादाय १। वाचस्पतये पवस्व वाजिन् वृषा वृष्णो अꣳशुभ्यां गभस्तिपूतो देवो देवानां पवित्रमसि येषां भागोऽसि तेभ्यस्त्वा तस्मिन्नुपांशुपात्रे गृह्णाति । पवित्रमुपयामस्सादनं च न विद्यते । अंशुद्वयस्य निधानमाग्नेयस्यातिग्राह्यस्याधस्तात् । एष प्रथमः पर्यायः । एवं विहितो द्वितीयस्तृतीयश्च । प्राक् श्वात्रास्थ यत्ते सोम धिषणे वीढू अवीवृधं वो मा भेरनागसस्त्वाऽऽमास्कान् द्रप्सो वाचस्पतिर्दश । अपि वा एकादशकृत्वो द्वितीयमभिषुणोति । द्वादशकृत्वस्तृतीयम् । द्विरादितोऽन्ततो वा निग्राभोपायनमुपसर्गश्च । होतृचमसीयानंशूनुत्तमे पर्यायेऽभिषुणोति । अवशिष्टानां प्रतिप्रस्थाता द्वौ द्वावंशू अन्तर्दधाति । उपांशुपावनानंशूनतिग्राह्यपात्राणामधस्तान्निदधाति । ऐन्द्रस्याधस्तात् द्वितीये सौर्यस्याधस्तात्तृतीये । स्वाङ्कृतोऽसि मधुमतीर्न इषस्कृधि विश्वेभ्यस्त्वेन्द्रियेभ्यो दिव्येभ्यः पार्थिवेभ्यः ग्रहमादाय । उर्वन्तरिक्षमन्विहि दक्षिणेन होतारमतिक्रामति येन वा होता प्रतिपादयेत् । मनस्त्वाष्टु दक्षिणतोऽवस्थाय । दक्षिणं परिधिसन्धिमन्ववहृत्य । स्वाहा त्वा सुभवस्सूर्याय दक्षिणतः प्राञ्चमृजुं सन्ततं दीर्घं हुत्वा । प्राणायेदम् । देवेभ्यस्त्वा मरीचिपेभ्यः मध्यमे परिधौ लेपं निमार्ष्टि । देवेभ्यो मरीचिपेभ्य इदम् । सर्वमाग्रयणस्थल्यां सम्पातमवनीय । एष ते योनिः प्राणाय त्वा रिक्तं पात्रमायतने सादयित्वा । तस्मिन्नंशुमवास्य तं तृतीयसवनेऽपिसृज्याभिषुणुयात् ।

महाभिषवः :-

अथ महाभिषवः । उशिक्त्वं देव सोम गायत्रेण छन्दसाग्नेः प्रियं पाथो अपीहि अदाभ्यांशुम् । यत्ते सोमादाभ्यं नाम जागृवि तस्मै ते सोम सोमाय स्वाहा उपांशुपावनौ चापिसृज्य । पुरस्तादध्वर्युर्दक्षिणतः प्रतिप्रस्थाता पश्चान्नेष्टोत्तरत उन्नेतोपरे राजानं न्युप्य तूष्णीं होतृचमसे उदचनेन वसतीवरीरानीय अंशूनवधाय प्रागपागिति निग्राभमुपयन्ति । श्वात्रास्थ इति तासामेकदेशेनोपसृज्य । अवीवृधं व इत्यभिमन्त्र्य उपांशुसवनवर्जं तूष्णीमितरैर्ग्रावभिर्हस्ताभ्यामभिषुण्वन्ति । आ मास्कान् द्रप्सश्चस्कन्द इति पूर्ववदभिमन्त्रणम् । एवं द्वितीयं तृतीयं चोपसृज्याभिषुण्वन्ति । अभिषुतं सोमं सर्वे दक्षिणेन हस्तेन प्रपीडयन्ति । अध्वर्युरुदचनेऽञ्जलिना संसिञ्चति । तमुन्नेतान्तरेषेण उद्धृत्य पश्चिमत उद्गातारं परिहृत्य उत्तरतस्तिष्ठन्नाधवनीयेऽवनयति, एष एवापां सोमस्य च पन्थाः । एष प्रथमः पर्यायः, एवं विहितो द्वितीयस्तृतीयश्च । तृतीयपर्यायस्यान्तिमेऽभिषवे निग्राभोपायनमुपसर्गं च द्विः कृत्वा होतृचमसीया-नंशून् प्रक्षिप्याभिषुण्वन्ति ।

द्रोणकलशस्योपरि पवित्रवितानम् :-

अध्वर्युः - संभृत्य राजानमुपरे ग्राव्ण्णस्संमुखान् कृत्वा प्रपीड्य ऋजीषं मुखेषूपोहति । घासमेभ्यः प्रयच्छतीति विज्ञायते । तेषूद्गातारो द्रोणकलशं प्रतिष्ठाप्य तस्मिन्नुदीचीनदशं पवित्रं वितन्वन्ति१। यजमानः - पवित्रं ते विततं ब्रह्मणस्पते प्रभुर्गात्राणि पर्येषि विश्वतः । अतप्ततनूर्नतदामो अश्नुते शृतास इद्वहन्तस्तत्समाशत वितत्यमानमभिमन्त्र्य ।

धारास्रावणं, ग्रहाणां च ग्रहणम् :-

पवित्रस्य यजमानो नाभिं कृत्वा तस्मिन् होतृचमसेन धारां स्रावयति । उदचनेन उन्नेताधवनीया-द्धोतृचमसे आनयति । सन्तता धारा स्रावयितव्या । कामो हास्य समर्धुको भवतीति विज्ञायते । अध्वर्युः - अन्तर्यामपात्रं प्रक्षाल्य । उपयामगृहीतोऽस्यन्तर्यच्छ मघवन् पाहि सोममुरुष्य रायस्समिषो यजस्वान्तस्ते दधामि द्यावापृथिवी अन्तरुर्वन्तरिक्षꣳ सजोषा देवैरवरैः परैश्चान्तर्यामे मघवन् मादयस्व धारया अन्तर्यामं गृहीत्वा प्रतिप्रस्थात्रे प्रयच्छति । न पवित्रसंमार्जनम् । स्वाङ्कृतोऽसि मधुमतीर्न इषस्कृधि विश्वेभ्यस्त्वेन्द्रियेभ्यो दिव्येभ्यः पार्थिवेभ्यः ग्रहमादाय २ । उर्वन्तरिक्षमन्विहि उत्तरेण होतारमतिक्रामति । येन वा होता प्रतिपादयेत् । मनस्त्वाष्टु उत्तरतोऽवस्थाय । उत्तरपरिधिसन्धिमन्ववहृत्य । स्वाहा त्वा सुभवस्सूर्याय उत्तरतः प्राञ्चं ऋजुं सन्ततं दीर्घं हुत्वा । इन्द्रायेदम् । देवेभ्यस्त्वा मरीचिपेभ्यः मध्यमे परिधौ लेपं निमार्ष्टि । देवेभ्यो मरीचिपेभ्य इदम् । असर्वमाग्रयणस्थाल्यां सम्पातमवनीय । एष ते योनिरपानाय त्वा अरिक्तं पात्रमायतने सादयति । व्यानाय त्वा ते अन्तरे ग्रावाणमुपांशु-सवनम् पूर्ववत्सादयति । नानुदिते सूर्ये उपांश्वन्तर्यामौ जुहुयात् । उभावनुदिते होतव्यावित्येके ।

ऐन्द्रवायवपात्रं प्रक्षाल्य आ वायो भूष शुचिपा उप नस्सहस्रं ते नियुतो विश्ववार । उपो ते अन्धो मद्यमयामि यस्य देव दधिषे पूर्वपेयम् । उपयामगृहीतोऽसि वायवे त्वा गृहीत्वोपयम्य । इन्द्रवायू इमे सुताः । उप प्रयोभिरागतमिन्दवो वामुशन्ति हि । उपयामगृहीतोऽसीन्द्रवायुभ्यां त्वा पुनर्गृहीत्वा । पवित्रदशाभिः परिमृज्य । एष ते योनिस्सजोषाभ्यां त्वा यथायतनं सादयति ।

मैत्रावरुणपात्रं प्रक्षाल्य अयं वां मित्रावरुणा सुतस्सोम ऋतावृधा । ममेदिह श्रुतꣳ हवम् । उपयामगृहीतोऽसि मित्रावरुणाभ्यां त्वा गृहीत्वोपग्रहं गृहीत्वा । राया वयꣳ ससृवाꣳसो मदेम हव्येन देवा यवसेन गावः । तां धेनुं मित्रावरुणा युवं नो विश्वाहा धत्तमनपस्फुरन्ती १ । पञ्च दोहानां चतुर्थेन शृतशीतेन पयसा श्रीत्वा पवित्रदशाभिः परिमृज्य । एष ते योनिर् ऋतायुभ्यां त्वा सादयति ।

आश्विनमतीत्य शुक्रं गृह्णाति । शुक्रपात्रं प्रक्षाल्य । अयं वेनश्चोदयत्पृश्निगर्भा ज्योतिर्जरायू रजसो विमाने । इममपाꣳ सङ्गमे सूर्यस्य शिशुं न विप्रा मतिभी रिहन्ति । उपयामगृहीतोऽसि शण्डाय त्वा गृहीत्वा । हिरण्येन श्रीत्वा । पवित्रदशाभिः परिमृज्य । एष ते योनिर्वीरतां पाहि सादयति ।

मन्थिपात्रं प्रक्षाल्य । तं प्रत्नथा पूर्वथा विश्वथेमथा ज्येष्ठतातिं बर्हिषदꣳ सुवर्विदं प्रतीचीनं वृजनं दोहसे गिराशुं जयन्तमनु यासु वर्धसे । उपयामगृहीतोऽसि मर्काय त्वा गृहीत्वा । मनो न येषु हवनेषु जुह्वद्विपश्शच्या वनुथो द्रवन्ता । आयश्शर्य्याभिस्तुविनृम्णो अस्याश्श्रीणीता दिशं गभस्तात् २ । सक्तुभिश्श्रीणाति । अनभिध्वंसयन्नात्मानमितरांश्च ग्रहान् पवित्रदशाभिः परिमृज्य । एष ते योनिः प्रजाः पाहि सादयति ।

आग्रयणं गृह्णाति । य आग्रयणस्थाल्यां सोमस्तमन्यस्मिन् पात्र आनीय तां द्वितीयां धारां करोति । ये देवा दिव्येकादश स्थ पृथिव्या मध्येकादश स्थाप्सुषदो महिनैकादश स्थ ते देवा यज्ञमिमं जुषध्वमुपयामगृहीतोऽसि द्वाभ्यां धाराभ्यां गृहीत्वा । हिं हिं हिं त्रिर्हिङ्कृत्य वाचं विसृजते । सोमः पवते सोमः पवते सोमः पवते सुभूताय पवते ब्रह्मवर्चसाय पवतेऽस्मै ब्रह्मणे पवतेऽस्मै क्षत्राय पवतेऽस्यै विशे पवतेऽद्भ्यः पवत ओषधीभ्यः पवते वनस्पतिभ्यः पवते द्यावापृथिवीभ्यां पवतेऽस्मै सुन्वते यजमानाय पवते मह्यं ज्यैष्ठ्याय पवते यथा देवेभ्योऽपवथा एवं मह्यं पवस्व त्रिरुद्वदति शनैरुच्चैरथ सूच्चैः । पवित्रदशाभिः परिमृज्य । एष ते योनिर्विश्वेभ्यस्त्वा देवेभ्यः सादयति ।

त्रीनग्निष्टोमेऽतिग्राह्यान् गृह्णाति । अग्न आयूꣳषि पवस आ सुवोर्जमिषं च नः । आरे बाधस्व दुच्छुनाम् । उपयामगृहीतोऽस्यग्नये त्वा तेजस्वते गृहीत्वा । पवित्रदशाभिः परिमृज्य । एष ते योनिरग्नये त्वा तेजस्वते सादयति ।

उत्तिष्ठन्नोजसा सह पीत्वा शिप्रे अवेपयः । सोममिन्द्र चमू सुतम् । उपयामगृहीतोऽसीन्द्राय त्वौजस्वते गृहीत्वा । पवित्रदशाभिः परिमृज्य । एष ते योनिरिन्द्राय त्वौजस्वते सादयति ।

तरणिर्विश्वदर्शतो ज्योतिष्कृदसि सूर्य । विश्वमाभासि रोचनम् । उपयामगृहीतोऽसि सूर्याय त्वा भ्राजस्वते गृहीत्वा । पवित्रदशाभिः परिमृज्य । एष ते योनिस्सूर्याय त्वा भ्राजस्वते सादयति ।

स्थाल्योक्थ्यं गृह्णाति । उपयामगृहीतोऽसीन्द्राय त्वा बृहद्वते वयस्वत उक्थायुवे यत्त इन्द्र बृहद्वयस्तस्मै त्वा विष्णवे त्वा गृहीत्वा । पवित्रदशाभिः परिमृज्य । एष ते योनिरिन्द्राय त्वोक्थायुवे सादयति ।

ध्रुवस्थालीं पश्चिमेनोद्गातॄन् परिहृत्य मूर्धानं दिवो अरतिं पृथिव्या वैश्वानरमृताय जातमग्निम् । कविꣳ सम्राजमतिथिं जनानामासन्नापात्रं जनयन्त देवाः । उपयामगृहीतोऽस्यग्नये त्वा वैश्वानराय ध्रुवोऽसि ध्रुवक्षितिर्ध्रुवाणां ध्रुवतमोऽच्युतानामच्युतक्षित्तमः पूर्णं गृहीत्वा पवित्रदशाभिः परिमृज्य । एष ते योनिरग्नये त्वा वैश्वानराय आयतने हिरण्ये सादयेत् । सादनादि ध्रुवस्य न यजमानो मूत्रं करोत्या अवनयनात् । अत्र धारा विरमति ।

पवमानग्रहाणामभिमर्शनम् :-

द्रोणकलशे प्रपीड्य पवित्रं निदधाति । एकधनानां यथार्थं सर्वाश्च मैत्रावरुणचमसीया आधवनीयेऽवनीय पूतभृतो बिल उदीचीनदशं पवित्रं वितत्य य आधवनीये राजा तमसर्वं पूतभृत्यवनीय । उपयामगृहीतोऽसि प्रजापतये त्वा द्रोणकलशमभिमृशेत् । उपयामगृहीतोऽसीन्द्राय त्वा आधवनीयम् । उपयामगृहीतोऽसि विश्वेभ्यस्त्वा देवेभ्यः पूतभृतम् । ते पवमानग्रहाः । अग्निर्होतेति पञ्चहोत्रा यजमानस्सर्वान् ग्रहानभिमृशति असंभवतां मन्त्रावृत्तिः ।

वैप्रुष होमः :-

अध्वर्युः - द्रप्सश्चस्कन्द पृथिवीमनु द्यामिमञ्च योनिमनु यश्च पूर्वः । तृतीयं योनिमनु सञ्चरन्तं द्रप्सं जुहोम्यनु सप्त होत्रास्स्वाहा । इन्द्रायेदम् । यस्ते द्रप्सस्स्कन्दति यस्ते अꣳशुर्बाहुच्युतो धिषणयोरुपस्थात् । अध्वर्योर्वा परि यस्ते पवित्रात्स्वाहाकृतमिन्द्राय तं जुहोमि स्वाहा । इन्द्रायेदम् । यो द्रप्सो अꣳशुः पतितः पृथिव्यां परिवापात् पुरोडाशात् करम्भात् । धानासोमान्मन्थिन इन्द्र शुक्रात् स्वाहाकृतमिन्द्राय तं जुहोमि स्वाहा । इन्द्रायेदम् । यस्ते द्रप्सो मधुमाꣳ इन्द्रियावान् स्वाहाकृतः पुनरप्येतु देवान् । दिवः पृथिव्याः पर्यन्तरिक्षात् स्वाहाकृतमिन्द्राय तं जुहोमि स्वाहा । इन्द्रायेदम् । वैप्रुषान् होमान् जुहोति । सप्तहोतारं मनसानुद्रुत्य सग्रहं जुहोति । एवं ब्रह्मा यजमानश्च जुहोति१ । महाहविर्होता ---ट्ठनमः पृथिव्यै स्वाहा । वाचस्पतये ब्रह्मण इदम् ।

बहिष्पवमानार्थं सर्पणम् :-

उदञ्चः प्रह्वा बहिष्पवमानाय पञ्चर्त्विजस्समन्वारब्धास्सर्पन्ति । अध्वर्युं प्रस्तोतान्वारभते प्रस्तोतारं प्रतिहर्ता प्रतिहर्तारमुद्गातोद्गातारं ब्रह्मा ब्रह्माणं यजमानः यजमानं प्रशास्ता । न्यङ्ङिव शीर्षाणि कृत्वा सर्पन्ति । पूर्वोऽध्वर्युर्बर्हिर्मुष्टिं धून्वन् सर्पति वागग्रेगा अग्र एत्वृजुगा देवेभ्यो यशो मयि दधती प्राणान् पशुषु प्रजां मयि च यजमाने च । गायत्रः पन्था वसवो देवता वृकेणापरिपरेण पथा स्वस्ति वसूनशीय । चात्वालमवेक्षमाणास्स्तुवते । उत्तरे वा वेद्यंसेऽन्तर्वेद्युपविशन्ति। सर्वे युगपदुपविश्य विमुञ्चन्ति । अथाध्वर्युः स्तोत्रमुपाकरोति । वायुर्हिङ्कर्ताग्निः प्रस्तोता प्रजापतिस्साम बृहस्पतिरुद्गाता विश्वे देवा उपगातारो मरुतः प्रतिहर्तार इन्द्रो निधनं ते देवाः प्राणभृतः प्राणं मयि दधतु प्रस्तोत्रे बर्हिर्मुष्टिं प्रयच्छति । अत्र चतुर्णामुपगातॄणां वरणं करोति । ब्रह्मन् स्तोष्याम इत्युक्ते ब्रह्मा - देव सवितरेतत्ते प्राह तत्प्र च सुव प्र च यज बृहस्पतिर्ब्रह्मायुष्मत्या ऋचो मा गात तनूपात्साम्न-स्सत्या व आशिषस्सन्तु सत्या आकूतय ऋतं च सत्यं च वदत स्तुत देवस्य सवितुः प्रसवे इत्यनुद्रुत्य । रश्मिरसि क्षयाय त्वा क्षयं जिन्व इत्युपांशूक्त्वा । ओꣲ् स्तुत इत्युच्चैरनुजानाति । यजमानः - वस्व्यै हिं कुरु तस्यै प्रस्तुहि तस्यै स्तुहि तस्यै मेऽवरुध्यै पुरस्तात् बहिष्पवमानाद्यजमानो जपति । दशहोतारं व्याचष्टे । चित्तिस्स्रुक् --- सामाध्वर्युः । स्तूयमाने च दशहोतारं जपति । अध्वर्युव्यतिरिक्ताश्चत्वार उपगातारो हो इत्युपगायेयुः । ओं इति यजमानः । हिन्वानो हेतृभिर्हितोम् इति मध्यमायां च स्तोत्रीयायां श्येनोऽसि गायत्रछन्दा अनु त्वारभे स्वस्ति मा संपारय अन्वारोहं जपति । स्तुतस्य स्तुतमस्यूर्जं मह्यꣴ् स्तुतं दुहामा मा स्तुतस्य स्तुतं गम्यादिन्द्रियावन्तो वनामहे धुक्षीमहि प्रजामिषम् । सा मे सत्याशीर्देवेषु भूयाद्ब्रह्मवर्चसं मा गम्यात् । यज्ञो बभूव स आ बभूव स प्रजज्ञे स वावृधे । स देवानामधिपतिर्बभूव सो अस्माꣳ अधिपतीन्करोतु वयꣴ् स्याम पतयो रयीणाम् स्तोत्रमनुमन्त्रयते । ब्रह्मा स्तुते पवमाने यथेतं गत्वापरेणोत्तरवेदिं दक्षिणातिक्रम्योपविशति सवनीयस्या वपाया होमादास्ते ।

अग्निविहरणं, निवपनं, व्याघारणं, व्याघारणशेषभक्षणं च :-

स्तुतेऽध्वर्युस्संप्रेष्यति अग्नीदग्नीन् विहर बर्हिस्तृणीहि पुरोडाशानलङ्कुरु प्रतिप्रस्थातः पशुनेहि । आग्नीध्राद्धिष्णियान् विहरति । अङ्गारैर्द्वे सवने शलाकाभिस्तृतीयम् । पांसुधिष्णियेषु निवपति । तेनानुपूर्व्येण यथा न्युप्ता भवन्ति । अध्वर्युः प्रचरण्यामाज्यं पञ्चगृहीतं गृहीत्वा, द्रोणकलशाच्च परिप्लवया राजानं, पुरस्तात्प्रत्यङ्ङासीनो धिष्णियान् व्याघारयति तूष्णीम् १ । परिप्लवया आहवनीयमाग्नीध्रीयं होत्रीयं सोमेन व्याघार्य । प्रचरण्या प्रशास्त्रीयं ब्राह्मणाच्छंसीयं पोत्रीयं नेष्ट्रीयमच्छावाकीयमाज्येन व्याघार्य । अन्ते मार्जालीयं सोमेन व्याघारयति । सर्वत्र प्रजापतय इदम् । सोमशेषं परिप्लवया सदसि पूर्ववत् प्रत्यङ्मुखो भक्षयति । भक्षेहि मा विश --- अव ख्येषम् । अग्नीदुपह्वयस्व मन्द्राभिभूतिः केतुर्यज्ञानां --- भक्षयामि । हिन्व मे गात्रा --- अति गाः । भक्षितस्य मार्जालीये प्रक्षाल्य

पुरोडाशानामलङ्करणं, पशोः आहरणं च :-

आग्नीध्रः कर्मणे वामिति हस्ताववनिज्य । यज्ञस्य सन्ततिरसि इति गार्हपत्यात् प्रक्रम्य सन्ततमनुपृष्ठ्यं बर्हिस्तृणात्याहवनीयात् २ । पुरोडाशानलङ्करोति । देवो वस्सविता मध्वानक्तु धाना अनक्ति । यजमानः - तृप्तयस्स्थ गायत्रं छन्दस्तर्पयत मा तेजसा ब्रह्मवर्चसेन तृप्तयस्स्थ त्रैष्टुभं छन्दस्तर्पयतमौजसा वीर्येण तृप्तयस्स्थ जागतं छन्दस्तर्पयत मा प्रजया पशुभिः । करम्भादीनां देवस्त्वा सविता इति अलङ्करणम् ।

यजमानः - हविर्धानमेत्य विष्णो त्वन्नो अन्तमश्शर्म यच्छ सहन्त्य । प्र ते धारा मधुश्चुत उत्सं दुह्रते अक्षितम् सर्वं राजानमुपतिष्ठते । विष्णो त्वन्नो --- अक्षितम् इत्येतयैव अध्वर्युः पात्राणि संमृशति । असम्भवतां मन्त्रावृत्तिः ।

आश्विनं गृह्णाति या वां कशा मधुमत्यश्विना सूनृतावती । तया यज्ञं मिमिक्षतम् । उपयामगृहीतोऽस्यश्विभ्यां त्वा द्रोणकलशात् परिप्लवया गृहीत्वा । पवित्रदशाभिः परिमृज्य । एष ते योनिर्माध्वीभ्यां त्वा सादयति ।

सवनीयपशोस्तन्त्रम् :-

देवस्य त्वेति यूपरशनामादायेत्याद्यग्नीषोमीयरशनामूर्ध्वमुत्कृष्य परिवीरसीति परिव्ययति । तमेव स्वरुमादाय मन्त्रेणावगूहनम् । आग्नेयं सवनीयं पशुमुपाकरोति । अग्नये त्वा जुष्टमुपाकरोमि । अग्नये त्वा जुष्टं नियुनज्मि । अग्नये त्वा जुष्टं प्रोक्षामि इत्यादि । समानमा प्रत्याश्रवणात् ।

सौमिकर्त्विजां वरणं, प्रवृतहोमश्च :-

दैवं च मानुषं च होतारौ वृत्वा ३। आश्रावमाश्रावमृतुप्रैषादिभिस्सौमिकान् ऋत्विजो वृणीते । इन्द्रं होत्रात् सजूर्दिव आ पृथिव्या इति अमुकशर्मा होतुर्नाम उपांशूक्त्वा मानुष इत्युच्चैः इति होतारम् । एवं सर्वत्र । अपिसृज्य १ तृणमस्फ्य उत्तरान् । अग्निमाग्नीध्रात् आग्नीध्रम् । अश्विनाध्वर्यू आध्वर्यवात् अमुकशर्माणौ मानुषौ इत्यध्वर्यू ।

अध्वर्युः - प्रवृतः प्रवृतहोमौ जुहोति । जुष्टो वाचो भूयासं जुष्टो वाचस्पतये देवि वाक् । यद्वाचो मधुमत्तस्मिन्माधास्स्वाहा सरस्वत्यै स्वाहा । वाचे सरस्वत्या इदम् । ऋचा स्तोमꣳ समर्धय गायत्रेण रथन्तरम् । बृहद्गायत्रवर्तनि स्वाहा । सरस्वत्या इदम् । एवं प्रतिप्रस्थाता जुहोति । मित्रावरुणौ प्रशास्तारौ प्रशास्त्रात् मैत्रावरुणम् । इन्द्रो ब्रह्मा ब्राह्मणात् ब्राह्मणाच्छंसिनम् । मरुतः पोत्रात् पोतारम् । ग्नावो नेष्ट्रात् नेष्टारम् । अग्निर्दैवीनां विशां पुर एतायं सुन्वन् यजमानो मनुष्याणां तयोर्नावस्थूरि गार्हपत्यं दीदयच्छतꣳ हिमा द्वायूराधांसीत्संपृञ्चानावसंपृञ्चानौ तन्वः २ अमुकशर्मा मानुष इति यजमानम् । यजमानः - प्रवृतः जुष्टो वाचो --- सरस्वत्यै स्वाहा । वाचे सरस्वत्या इदम् । ऋचा स्तोमꣳ --- वर्तनि स्वाहा । सरस्वत्या इदम् । अध्वर्युः - घृतवति शब्दे जुहूपभृतावादायेत्यादि । प्राजहितात्पशुश्रपणमग्नीषोमीयवत् । अच्छिन्नो रायस्सुवीरोऽ-ग्नये त्वा जुष्टामुत्कृन्तामि । अग्नये छागस्य वपाया मेदसोऽनुब्रू३हि । अग्नये छागस्य वपाया मेदसः प्रेष्य । जातवेदो वपया --- देवास्स्वाहा । अग्नय इदम् । अग्नेरहं देवयज्ययेन्द्रियावी भूयासम् । जेमानं महिमानं इति वा ।

ग्रहाणामवेक्षणम् :-

वपामार्जनान्ते प्रातस्सवनाय सम्प्रसर्पन्ति । अध्वर्युब्रह्मयजमानाः प्रस्रप्स्यन्तो ग्रहानवेक्षन्ते । द्वौ समुद्रौ विततावजूर्यौ पर्यावर्तेते जठरेऽव पादाः । तयोः पश्यन्तो अति यन्त्यन्यमपश्यन्तस्सेतु नाति यन्त्यन्यम् इति पूतभृताधवनीयाववेक्षन्ते । द्वे द्रधसी सतती वस्त एकः केशी विश्वा भुवनानि विद्वान् । तिरोधायैत्यसितं वसानश्शुक्रमादत्ते अनुहाय जार्यै इति द्रोणकलशम् । परिभूरग्निं परिभूरिन्द्रं परिभूर्विश्वान् देवान् परिभूर्माꣳ सह ब्रह्मवर्चसेन स नः पवस्व शं गवे शं जनाय शमर्वते शꣳ राजन्नोषधीभ्योऽच्छिन्नस्य ते रयिपते सुवीर्यस्य रायस्पोषस्य ददितारस्स्याम । तस्य मे रास्व तस्य ते भक्षीय तस्य ते ब्रह्मवर्चसमुन्मृजे सर्वं राजानम् । प्राणाय मे वर्चोदा वर्चसे पवस्व उपांशुपात्रम् । अपानाय मे वर्चोदा वर्चसे पवस्व अन्तर्यामम् । व्यानाय मे वर्चोदा वर्चसे पवस्व उपांशुसवनम् । वाचे मे वर्चोदा वर्चसे पवस्व ऐन्द्रवायवम् । दक्षक्रतुभ्यां मे वर्चोदा वर्चसे पवस्व मैत्रावरुणम् । चक्षुर्भ्यां मे वर्चोदौ वर्चसे पवेथाम् शुक्रामन्थिनौ । श्रोत्राय मे वर्चोदा वर्चसे पवस्व आश्विनम् । आत्मने मे वर्चोदा वर्चसे पवस्व आग्रयणम् । अङ्गेभ्यो मे वर्चोदा वर्चसे पवस्व उक्थ्यम् । आयुषे मे वर्चोदा वर्चसे पवस्व ध्रुवम् । तेजसे मे वर्चोदा वर्चसे पवस्व आज्यानि । पशुभ्यो मे वर्चोदा वर्चसे पवस्व पृषदाज्यम् । पुष्ट्यै मे वर्चोदा वर्चसे पवध्वम् सर्वान् ग्रहान् । स्तनाभ्यां मे वर्चोदौ वर्चसे पवेथाम् ऋतुपात्रे । तेजसे मे वर्चोदा वर्चसे पवस्व आग्नेयमतिग्राह्यम् । ओजसे मे वर्चोदा वर्चसे पवस्व ऐन्द्रम् । वर्चसे मे वर्चोदा वर्चसे पवस्व सौर्यम् । विष्णोर्जठरमसि वर्चोदा मे वर्चसे पवस्व द्रोणकलशम् । इन्द्रस्य जठरमसि वर्चोदा मे वर्चसे पवस्व आधवनीयम् । विश्वेषां देवानां जठरमसि वर्चोदा मे वर्चसे पवस्व पूतभृतम् । कोऽसि को नाम कस्मै त्वा काय त्वा यं त्वा सोमेनातीतृपं यं त्वा सोमेनामीमदꣳ सुप्रजाः प्रजया भूयासꣳ सुवीरो वीरैस्सुवर्चा वर्चसा सुपोषः पोषैः आहवनीयम् । सोम त्वां वृणीमह उद्गातारं नृचक्षसं पारयाणस्स्वस्तये । विश्वेभ्यो मे रूपेभ्यो वर्चोदा वर्चसे पवस्व तस्य मे रास्व तस्य ते भक्षीय तस्य ते ब्रह्मवर्चसमुन्मृजे सर्वं राजानम् ।

यजमानेन ब्रह्मणा च शृतङ्कारैरुपस्थानम् :-

यजमानः - शृतङ्कारैस्सर्वान् ग्रहानुपतिष्ठते ब्रह्मा च । नाध्वर्युः । शृतौ स्थः प्राणपानौ मे श्रीणीतम् उपांश्वन्तर्यामौ । शृतोऽसि व्यानं मे श्रीणाहि उपांशुसवनम् । शृतोऽसि वाचं मे श्रीणाहि ऐन्द्रवायवम् । शृतोऽसि दक्षक्रतू मे श्रीणाहि मैत्रावरुणम् । शृतौ स्थश्चक्षुषी मे श्रीणीतम् शुक्रामन्थिनौ । शृतोऽसि श्रोत्रं मे श्रीणाहि आश्विनम् । शृतोऽस्यात्मानं मे श्रीणाहि आग्रयणम् । शृतोऽस्यङ्गानि मे श्रीणाहि उक्थ्यम् । शृतोऽस्यायुर्मे श्रीणाहि ध्रुवम् । शृतमसि तेजो मे श्रीणाहि आज्यानि । शृतमसि पशून्मे श्रीणाहि पृषदाज्यम् । शृतास्स्थ पुष्टिं मे श्रीणीत सर्वान् ग्रहान् । प्रजापतेर्जठरमसि शृतोऽसि स मा श्रीणाहि द्रोणकलशम् । इन्द्रस्य जठरमसि शृतोऽसि स मा श्रीणाहि आधवनीयम् । विश्वेषां देवानां जठरमसि शृतोऽसि स मा श्रीणाहि पूतभृतम् । शृतस्त्वꣳ शृतोऽहꣳ शृतो मे प्राणश्शृतो मेऽपानश्शृतो मे व्यानश्शृतं मे चक्षुश्शृतं मे श्रोत्रꣳ शृता मे वाक् शृतो म आत्मा शृतं मे हविश्शृतो मे सोमश्शृता मे ग्रहाः । इममिन्द्र सुतं पिब ज्यैष्ठ्यममर्त्यं १ मदम् । शुक्रस्य त्वाभ्यक्षरं धारा ऋतस्य सादने । वृषा सोम द्युमाꣳ असि वृषा देव वृषव्रतः । वृषा धर्माणि दधिषे । वृष्ण्यस्ते वृष्ण्यꣳशवो वृषा वने वृषा मदे । स त्वं वृषन् वृषेदसि । अश्वो न चक्रदो वृषा १ सं गा इन्दो समर्वतः २ । वि नो राये दुरो वृधि सर्वं राजानम् ।

ब्रह्मा शृतङ्कारैरुपस्थाय उत्तरेण हविर्धानं गत्वा दक्षिणेन मार्जालीयं धिष्णियं परीत्य पूर्वया द्वारा सदः प्रविश्याग्रेण प्रशास्तुर्धिष्णियं दक्षिणातिक्रम्योपविशति । यजमानः - अग्निः पवित्रꣳ स मा पुनातु आहवनीयम् । सोमः पवित्रꣳस मा पुनातु राजानम् । सूर्यः पवित्रꣳ स मा पुनातु सूर्यम् । उपहूता गावः दक्षिणार्था गाः । उपहूतोऽहं गवाम् आत्मानम् । वेदिकरणान्युत्करे तूष्णीं परास्याप उपस्पृश्य । स्फ्यस्स्वस्तिर्विघनस्स्वस्तिः पर्शुर्वेदिः परशुर्नस्स्वस्तिः । यज्ञिया यज्ञकृतस्स्थ ते माऽस्मिन् यज्ञ उपह्वयध्वम् वेदिकरणान्युपतिष्ठते । उप मा द्यावापृथिवी ह्वयेताम् द्यावापृथिवी उपतिष्ठते । उपास्तावो ह्वयताम् बहिष्पवमानास्तावम् । कलशो ह्वयताम् द्रोणकलशम् । सोमो ह्वयताम् राजानम् । अग्निर्ह्वयताम् ३ आहवनीयम् । उप देवा ह्वयन्ताम् यक्ष्यमाणान् देवान् । उप यज्ञो ह्वयताम् वर्तमानं यज्ञम् । उप मा होत्रा उपहवे ह्वयन्ताम् सदसि गतान् होत्रकान् । नमोऽग्नये मखघ्ने मखस्य मा यशोऽर्यात् आहवनीयम् । नमो रुद्राय मखघ्ने नमस्कृत्या मा पाहि आग्नीध्रीयम् । नम इन्द्राय मखघ्न इन्द्रियं मे वीर्यं मा निर्वधीः होत्रीयम् । दृढे स्थश्शिथिरे समीची माꣳहसस्पातम् द्यावापृथिवी । सूर्यो मा देवो दिव्यादꣳहसस्पातु सूर्यम् । वायुरन्तरिक्षात्पातु वायुम् । अग्निः पृथिव्याः पातु अग्निम् । यमः पितृभ्यः पातु यमम् ४ । सरस्वती मनुष्येभ्यः पातु सरस्वतीम् । देवी द्वारौ मा मा सन्ताप्तं पातम् द्वार्ये । द्रष्ट्रे नमः प्रस्रप्स्यन् जपति । उपद्रष्ट्रे नमः प्रसृप्य । अपरेण ब्रह्मसदनं यजमानायतनं पूर्वेण वा । नमस्सदसे सदः । नमस्सदसस्पतये ब्रह्माणम् । नमस्सखीनां पुरोगाणां चक्षुषे ऋत्विजः । नमो दिवे नमः पृथिव्यै द्यावापृथिवी उपस्थाय । अहे दैधिषव्योदतस्तिष्ठान्यस्य सदने सीद योऽस्मत् पाकतरः आयतनात् तृणं निरस्याप उपस्पृश्य । उन्निवत उदुद्वतश्च गेषम् उपविशति । पातं मा द्यावापृथिवी अद्याह्नः उपविश्य जपति । उत्थाय आगन्त पितरः पितृमानहं युष्माभिर्भूयासꣳ सुप्रजसो मया यूयं भूयास्त प्राचीनावीती दक्षिणार्धं परेक्षते । यज्ञोपवीत्यप उपस्पृश्य । उभावेतानि जपतोऽध्वर्युर्यजमानश्च अपि वा यजमान एव ।

सवनीयपुरोडाशानामासादनमभिमर्शनम् :-

अत्र प्रतिप्रस्थाता सवनीयानासादयति प्रियेण नाम्ना प्रियꣳ सद आसीद । उत्करे वाजिनम् । यजमानः - यज्ञोऽसि इति लाजानाभिमृश्य इदमिन्द्रियं --- श्रयताम् । यत्पृथिवी --- पयस्या मां धिनोतु । अयं यज्ञः सर्वाणि हवींषि । यो नः कनीय -- अपतमिन्द्रो हरिवान् भुवनान्नुदताम् धानाः । यो नः कनीयः --- अपतमिन्द्रः पूषण्वान् भुवनान्नुदताम् करम्भम् । यो नः कनीयः --- अपतमिन्द्रो भुवनान्नुदताम् पुरोडाशम् । ममाग्ने पञ्चहोत्रा चाभिमृश्य । पुनः पञ्चहोता ।

सवनीयपुरोडाशानां प्रचारः :-

अध्वर्युः - जुह्वामुपस्तीर्य । सर्वेषां पुरोडाशानां जुह्वां दैवतानि समवद्यत्युपभृति सौविष्टकृतानि । मा भैष्ट मा संविग्ध्वं मा वो हिꣳसिषं मा वस्तेजोपक्रमीत् । भरतमुद्धरतेमनुषिञ्चतावदानानि वः१ प्रत्यवदास्यामि नमो वोऽस्तु मा मा हिꣳसिष्ट इति धानानामवदानम् । करम्भादीनां प्रकृतिवदवदानम् । यदवदानानि वोऽवद्यन् विलोमाकार्षमात्मनः । आज्येन प्रत्यनज्म्येनत्तद्व आ प्यायतां पुनः इति धानाः प्रत्यभिघारयति । अन्येष्वनूहः । स्विष्टकृदर्थं उपभृत्युपस्तीर्य प्रकृतिवदवदायाभिघार्य । प्रातः प्रातस्सावस्येन्द्राय पुरोडाशानामनुब्रू३हि । प्रातः प्रातस्सावस्येन्द्राय पुरोडाशानां प्रे३ष्य इति संप्रैषौ । वषट्कृते जुहोति । इन्द्रायेदम् । इन्द्रस्याहं देवयज्ययेन्द्रियाव्यन्नाद इन्द्रियाव्यन्नादोऽन्नाद इन्द्रियाव्यन्नाद इन्द्रियावी भूयासम् । जेमानं महिमानम् इति महेन्द्रयाजिनः । उपर्याहवनीये जुह्वामौपभृतानि विपर्यस्यन्नाह अग्नयेऽनुब्रू३हि । अग्नये प्रे३ष्य । अग्नय इदम् । अग्नेरहं देवयज्यया-युष्मान् यज्ञेन प्रतिष्ठां गमेयम् । प्रत्याक्रम्य प्रस्तरादन्यत्र स्रुचोस्सादनम् । प्राशित्रमवदाय यूपाहवनीययोरन्तरा हृत्वा दक्षिणेन हविर्धानं गत्वा सदः प्रविश्य ब्रह्मणे प्रयच्छति । ब्रह्मा तत्पूर्ववद्भक्षयति । अध्वर्युः - यथेतं प्रत्येत्य इडां, न यजमानभागम् ।

द्विदेवत्यग्रहप्रचारः :-

होत्रे इडां हृत्वा हविर्धानं गच्छन् संप्रेष्यति । वायव इन्द्रवायुभ्यामनुब्रू३हि । प्रतिप्रस्थाता उपयामगृहीतोऽसि वाक्षसदसि वाक्पाभ्यां त्वा क्रतुपाभ्यामस्य यज्ञस्य ध्रुवस्याध्यक्षाभ्यां गृह्णामि आदित्यपात्रेण द्रोणकलशादैन्द्रवायवस्य प्रतिनिग्राह्यं परिप्लवया गृहीत्वा पवित्रदशाभिः परिमृज्य न सादयति । ऐन्द्रवायवमादायाध्वर्युः, द्रोणकलशाच्च परिप्लवया राजानं, उभौ निष्क्रम्य दक्षिणतोऽवस्थाय दक्षिणं परिधिसन्धिमन्ववहृत्य । अध्वरो यज्ञोऽयमस्तु देवा ओषधीभ्यः पशवे नो जनाय विश्वस्मै भूतायाध्वरोऽसि स पिन्वस्व घृतवद्देव सोम स्वाहा परिप्लवयाघारमृजुं सन्ततमाघारयति । ओषधि-पशुजनविश्वेभ्यो भूतेभ्य इदम् । आश्राव्य प्रत्याश्राविते वायव इन्द्रवायुभ्यां प्रे३ष्य । प्रथमवषट्कारेऽ-ध्वर्युस्सावशेषं जुहोति । वायव इदम् । द्वितीयवषट्कारे सावशेषेणोभौ जुहुतः । इन्द्रवायुभ्यामिदम् । भूरसि श्रेष्ठो रश्मीनां प्राणपाः प्राणं मे पाहि आदित्यं यजमान उपतिष्ठते । अथाध्वर्योः पात्रे प्रतिप्रस्थाता सम्पातमवनयति । अध्वर्युः प्रतिप्रस्थातुः । देवेभ्यस्त्वा आदित्यपात्रेण प्रतिप्रस्थातादित्यस्थाल्यां सम्पातमवनयति । ग्रहमध्वर्युरादाय क्षिप्रं होतारमनुद्रुत्य । मयि वसुः पुरोवसुर्वाक्पा वाचं मे पाहि ग्रहं होत्रे प्रयच्छति । होतारमुपहूय परिप्लवास्थ व्याघारणशेषं भक्षेहीत्यादिना भक्षयित्वा । मार्जालीये प्रक्षाल्य हविर्धानं गच्छन् सम्प्रेष्यति । मित्रावरुणाभ्यामनुब्रू३हि । प्रतिप्रस्थाता उपयामगृहीतोऽस्यृतसदसि चक्षुष्पाभ्यां त्वा क्रतुपाभ्यामस्य यज्ञस्य ध्रुवस्याध्यक्षाभ्यां गृह्णामि पूर्ववन्मैत्रावरुणस्य प्रतिनिग्राह्यं गृहीत्वा पवित्रदशाभिः परिमृज्य न सादयति । मैत्रावरुणमादायाध्वर्युरुभौ निष्क्रम्याश्राव्य प्रत्याश्राविते सम्प्रेष्यत्यध्वर्युः मित्रावरुणाभ्यां प्रे३ष्य । वषट्कृते सावशेषेणोभौ जुहुतः । मित्रावरुणाभ्यामिदम् । धूरसि श्रेष्ठो रश्मीनामपानपा अपानं मे पाहि आदित्यं यजमान उपतिष्ठते । पूर्ववत्सम्पातावनयनम् । विश्वदेवेभ्यस्त्वा आदित्यपात्रेणादित्यस्थाल्यां सम्पातमवनयति । अध्वर्युः - होतारमनुद्रुत्य मयि वसुर्विदद्वसुश्चक्षुष्पाश्चक्षुर्मे पाहि ग्रहं होत्रे प्रयच्छति । हविर्धानं गच्छन् संप्रेष्यति । अश्विभ्यामनुब्रू३हि । प्रतिप्रस्थाता उपयामगृहीतोऽसि श्रुतसदसि श्रोत्रपाभ्यां त्वा क्रतुपाभ्यामस्य यज्ञस्य ध्रुवस्याध्यक्षाभ्यां गृह्णामि आश्विनस्य प्रतिनिग्राह्यं गृहीत्वा पवित्रदशाभिः परिमृज्य न सादयति । आश्विनमादायोभौ निष्क्रम्याश्राव्य प्रत्याश्राविते सम्प्रेष्यति । अश्विभ्यां प्रेष्य । वषट्कृते सावशेषेणोभौ जुहुतः । अश्विभ्यामिदम् । विभूरसि श्रेष्ठो रश्मीनां व्यानपा व्यानं मे पाहि आदित्यं यजमान उपतिष्ठते । पूर्ववत् सम्पातावनयनम् । विश्वेभ्यस्त्वा देवेभ्यः आदित्यपात्रेण आदित्यस्थाल्यां प्रतिप्रस्थाता सम्पातमवनीय विष्णवुरुक्रमैष ते सोमस्तꣳ रक्षस्व तं ते दुश्चक्षा मावख्यत् आदित्यपात्रेणा-दित्यस्थालीमपिदधाति । अध्वर्युः - होतारमनुद्रुत्य मयि वसुस्संयद्वसुश्श्रोत्रपाश्श्रोत्रं मे पाहि आश्विनं होत्रे प्रदाय हविर्धानं गच्छन् सम्प्रेष्यति ।

शुक्रामन्थिग्रहप्रचारः :-

१उन्नीयमानेभ्योऽनुब्रू३हि । उन्नेताच्छावाकचमसवर्जं होतृचमसमुख्यान्नवचमसान् खरे एवोन्नयति । द्रोणकलशात् परिप्लवयादायोपस्तीर्य पूतभृत उदचनेनादायोन्नीय परिप्लवया द्रोणकलशादभिघारयति । सर्वचमसानामेष एव कल्पः । ततश्शुक्रामन्थिभ्यां प्रचरतः । स्तुतोऽसि जनधाः । देवास्त्वा शुक्रपाः प्रणयन्तु शुक्रमध्वर्युरादत्ते । स्तुतोऽसि जनधाः । देवास्त्वा मन्थिपाः प्रणयन्तु मन्थिनं प्रतिप्रस्थाता । चमसांश्चमसाध्वर्यवः । तौ प्रोक्षिताभ्यां शकलाभ्यामपिधायाप्रोक्षिताभ्यामधस्तात् पांसूनपध्वंसयतः । अपनुत्तश्शण्डस्सह पाप्मना अध्वर्युः । अपनुत्तो मर्कस्सह पाप्मना प्रतिप्रस्थाता । तावपिगृह्य प्राञ्चौ निष्क्रामतः । उर्वन्तरिक्षमन्विहि द्विः अभिप्रव्रजतः । इन्द्रेण मन्युना युजावबाधे पृतन्यता । घ्नता वृत्राण्यप्रति शुक्रं यजमानोऽन्वारभत आ होमात् । अपरेणोत्तरवेदिं ग्रहावरत्नी वा सन्धत्तः । ब्रह्म सन्धत्तं तन्मे जिन्वतम् । क्षत्रꣳ सन्धत्तं तन्मे जिन्वतम् । इषꣳ सन्धत्तं तां मे जिन्वतम् । ऊर्जꣳ सन्धत्तं तां मे जिन्वतम् । रयिꣳ सन्धत्तं तां मे जिन्वतम् । पुष्टिꣳ सन्धत्तं तां मे जिन्वतम् । प्रजाꣳ सन्धत्तं तां मे जिन्वतम् । पशून् सन्धत्तं तान्मे जिन्वतम् । अनाधृष्टासि पादांगुष्टाभ्यां उत्तरवेदिमवगृह्य । व्यपरिफन्ताविवोत्तरवेदिं १ परिक्रामतः । सुवीराः प्रजाः प्रजनयन्परीहि शुक्रश्शुक्रशोचिषा दक्षिणेनाध्वर्युः प्रतिपद्यते । सुप्रजाः प्रजाः प्रजनयन्परीहि मन्थी मन्थिशोचिषा उत्तरेण प्रतिप्रस्थाता । अग्रेणोत्तरवेदिं ग्रहावरत्नी वा सन्धत्तः । सञ्जग्मानौ दिव आ पृथिव्यायुः । सन्धत्तं तन्मे जिन्वतम् । प्राणꣳ सन्धत्तं तं मे जिन्वतम् । अपानꣳ सन्धत्तं तं मे जिन्वतम् । व्यानꣳ सन्धत्तं तं मे जिन्वतम् । चक्षुस्सन्धत्तं तन्मे जिन्वतम् । श्रोत्रꣳ सन्धत्तं तन्मे जिन्वतम् । मनस्सन्धत्तं तन्मे जिन्वतम् । वाचꣳ सन्धत्तं तां मे जिन्वतम् । अथैनावध्वर्युरभिमन्त्रयते आयुस्स्थ आयुर्मे धत्तम् । आयुर्यज्ञाय धत्तम् । आयुर्यज्ञपतये धत्तम् । प्राणस्स्थः प्राणं मे धत्तम् । प्राणं यज्ञाय धत्तम् । प्राणं यज्ञपतये धत्तम् । चक्षुस्स्थश्चक्षुर्मे धत्तम् । चक्षुर्यज्ञाय धत्तम् । चक्षुर्यज्ञपतये धत्तम् । श्रोत्रꣴ् स्थश्श्रोत्रं मे धत्तम् । श्रोत्रं यज्ञाय धत्तम् । श्रोत्रं यज्ञपतये धत्तम् । तौ देवौ शुक्रामन्थिनौ । कल्पयतं दैवीर्विशः । कल्पयतं मानुषीः । इषमूर्जमस्मासु धत्तम् । प्राणान्पशुषु । प्रजां मयि च यजमाने च । अप्रोक्षितौ शकलौ बहिर्वेदि निरस्यतः । अध्वर्युः - निरस्तश्शण्डस्सह पाप्मना । प्रतिप्रस्थाता - निरस्तो मर्कस्सह पाप्मना । अप उपस्पृशतः । प्रोक्षितौ शकलावाधत्तः । अध्वर्युः - शुक्रस्य समिदसि । प्रतिप्रस्थाता - मन्थिनस्समिदसि । आश्राव्य प्रत्याश्राविते संप्रेष्यति । प्रातः प्रातस्सावस्य शुक्रवतो मन्थिवतो मधुश्चुत इन्द्राय सोमान् प्रस्थितान् प्रेष्य मध्यतः कारिणां चमसाध्वर्यवो वषट्कृतानुवषट्कृतान् जुहुत होत्रकाणां चमसाध्वर्यवस्सकृत्सकृद्धुत्वा शुक्रस्याभ्युन्नीयोपावर्तध्वम् । ततस्सम्प्रैषवत् कुर्वन्ति । शुक्रामन्थिनोः प्रतिनिगद्य होमः । स प्रथमस्सङ्कृतिर्विश्वकर्मा । स प्रथमो मित्रो वरुणो अग्निः । स प्रथमो बृहस्पतिश्चिकित्वान् तस्मा इन्द्राय सुतमा जुहोमि स्वाहा अध्वर्युर्जुहोति । स प्रथमस्सङ्कृतिर्विश्वकर्मा । स प्रथमो मित्रो वरुणो अग्निः । स प्रथमो बृहस्पतिश्चिकित्वान् । तस्मै सूर्याय सुतमा जुहोमि स्वाहा प्रतिप्रस्थाता जुहोति । पुरस्तात्प्रत्यञ्चौ अध्वर्यू जुहुतः पश्चात्प्राञ्चश्चमसैश्चमसाध्वर्यवो जुह्वति । इन्द्राय परमात्मन इदम् । अनुवषट्कारे अग्नये स्विष्टकृत इदम् । होतृब्रह्मोद्गातृयजमानसदस्यचमसानां ग्रहयोश्च वषट्कारेऽनुवषट्कारे च सशेषहोमः । इतरचमसानां प्रथमवषट्कारे एव सशेषहोमः । नानुवषट्कारे १। अध्वर्युः - सूदवत्२ शुक्रपात्रमायतने सादयति । प्रतिप्रस्थता उत्तरार्धात् बहिः परिध्यङ्गारान्निर्वर्त्य तस्मिन्मन्थिनस्संस्रावं जुहोति एष ते रुद्र भागो यन्निरयाचथास्तं जुषस्व विदेर्गौपत्यꣳ रायस्पोषꣳ सुवीर्यꣳ संवत्सरीणाꣴ् स्वस्तिꣴ् स्वाहा । रुद्राय वास्तोष्पतय इदम् । अप उपस्पृश्य । ततस्संप्रेष्यति प्रैतु होतुश्चमसः प्र ब्रह्मणः प्रोद्गातुः प्र यजमानस्य प्र सदस्यस्य ।

होत्रकाणां चमसप्रचारः :-

अथ होत्राः संयाजयन्ति । तस्मै चमसाध्वर्यवः स्वं स्वं चमसं द्रोणकलशादभ्युन्नीय हरन्ति । मैत्रावरुणचमसमादायाहवनीयं गत्वा आश्राव्य प्रत्याश्राविते संप्रेष्यति प्रशास्तर्यज । वषट्कृतानुवषट्कृते हुत्वा हरति भक्षम् । एवमुत्तरैः प्रचरति । ब्रह्मन्यज इति द्वितीये । पोतर्यज इति तृतीये । नेष्टर्यज इति चतुर्थे । अग्नीद्यज इति पञ्चमे । सर्वत्रानुवषट्कारः । मित्रवरुणाभ्यामिदम् । इन्द्रायेदम् । मरुद्भ्य इदम् । अग्नये पात्नीवते त्वष्ट्र इदम् । अग्नय इदम् । मैत्रावरुणादीनां क्रमेण देवताः । अनुवषट्कारे सर्वत्राग्नये स्विष्टकृत इदम् ।

द्विदेवत्यग्रहभक्षणम् :-

आग्नीध्रचमसमादाय सद एत्य अयाडग्नीत् इत्याह । स भद्रमकर्यो नस्सोमं पाययिष्यति इतरे प्रत्याहुः । तत्र श्लोकः

होत्रा भक्षितमध्वर्युः पीत्वा संपातमानयेत् ।

अध्वर्युभ्यामुपस्पृष्टं पिबेद्धोतोपहूय तौ ॥

अथाध्वर्युरितराभ्यामुपहूतस्तु भक्षयेत् ।

स्थातोपहूय तौ पीत्वा सर्वं संपातमानयेत् ॥

ऐन्द्रवायवभक्षस्य द्वितीयेन समो मतः ।

उत्तरग्रहयोर्भक्षस्संपातश्च यथा भवेत् ॥

अथ द्विदेवत्यानां भक्षणम् । होत्रा दत्तमैन्द्रवायवमन्वारभ्य अध्वर्यो उपह्वयस्वे त्युक्तः उपहूत इति प्रब्रूयात् सर्वत्र । भक्षेहि मा विश दीर्घायुत्वाय शन्तनुत्वाय रायस्पोषाय वर्चसे सुप्रजास्त्वायेहि वसो पुरोवसो प्रियो मे हृदोऽसि भक्षमाह्रियमाणं प्रतीक्षते । अश्विनोस्त्वा बाहुभ्याꣳ सघ्यासम् तं प्रतिगृह्य । नृचक्षसं त्वा देव सोम सुचक्षा अव ख्येषम् अवेक्ष्य । होतरुपह्वयस्व । होत्रा उपहूतः इत्युक्तः पुरस्तात् स्थापयित्वा । प्राणेषूपनिग्राहं वाग्जुषाणा सोमस्य तृप्यतु भक्षयित्वा । हिन्व मे गात्रा हरिवो गणान्मे मा वितीतृषः । शिवो मे सप्तऋषीनुप तिष्ठस्व मा मेऽवाङ्नाभिमति गाः नाभिदेशमभिमृशति । होतृचमसे किञ्चिदवनयति । प्रतिप्रस्थातान्वारभते । पुनर्होत्रा भक्षिते अध्वर्युः प्रतिप्रस्थाता च उपहूय पूर्ववद्भक्षयित्वा होतृचमसे सर्वमवनीयोत्सृजेत् पात्रम् । मैत्रावरुणमध्वर्युः प्रतिप्रस्थाता च अन्वारभेते । होत्रा भक्षिते भक्षेहीत्यादि । होतरुपह्वयस्व प्रतिप्रस्थातरुपह्वयस्वेत्युक्त्वा । पुरस्तात् स्थापयित्वा चक्षुषोरुपनिग्राहं भक्षयति । एवं प्रतिप्रस्थाता भक्षयति । होतृचमसे सर्वमवनीयोत्सृजेत् पात्रम् । आश्विनमन्वारभ्य होत्रा भक्षिते भक्षेहीत्यादि । पूर्ववदुपहूय आत्मानं प्रादक्षिण्येन सर्वतः परिहृत्य श्रोत्रयोरुपनिग्राहं भक्षयति । एवं प्रतिप्रस्थाता भक्षयति । होतृचमसे सर्वमवनीयोत्सृजेत् पात्रम् । हविश्शेषादाहृत्य पुरोडाशशकलमैन्द्रवायवस्य पात्रेऽवदधाति । पयस्यां मैत्रावरुणस्य । धाना आश्विनस्य । तानि दक्षिणस्य हविर्धानस्योत्तरस्यां वर्तन्यां सादयति आ तृतीयसवनात् परिशेरे यज्ञस्य सन्तत्या इति विज्ञायते ।

पर्वाञ्जनादीडोपाह्वानम् । उपोद्यच्छन्ते चमसांश्चमसिनः । होतृचमसमिडायामास्पृष्टम् । उपहूतां प्राश्नन्ति ये प्रकृतौ १ । पुरोडाशशकलमिडातोऽच्छावाकाय निदधाति । मार्जनान्ते लाजानां त्रेधाकरणम् २ । ब्रध्न पिन्वस्वेत्यादि । आग्नीध्रे हविश्शेषान् भक्षयन्ति । वषट्कारेण होता भक्षं लभते । होमाभिषवाभ्या-मध्वर्युर्नान्यतरेण । समाख्यानेनापि भक्षं लभते । भक्षणप्रापिका । सर्वान् चमसान् होता अग्रे सशेषं सकृद्भक्षयति मध्यतःकारिणां द्विः । होत्रकास्स्वंस्वं चमसं द्विर्भक्षयन्ति । तानध्वर्युस्तं तमुपहूय प्रतिभक्षयति । होतृब्रह्मोद्गातृयजमानसदस्याः मध्यतःकारिण इत्यर्थः । ततस्समाख्याभक्षणम् । ब्रह्मयजमानौ भक्षेहीत्यादि । चमसिन उपह्वयध्वमित्युक्त्वा वाग्जुषाणेति स्वंस्वं चमसं भक्षयित्वा हिन्व म इति नाभ्यभिमर्शनं कृत्वा । आ प्यायस्व समेतु ते विश्वतः सोम वृष्णियम् । भवा वाजस्य सङ्गथे वसतीवरीजलेन चमसाप्यायनं कुरुतः । भक्षिताप्यायितान् सादयन्ति । दक्षिणस्य हविर्धानस्याधस्तादवालम्बे ३। ते नाराशंसा भवन्ति । द्विनाराशंसे पूर्वसवने भवतः । एकनाराशंसं तृतीयसवनम् ।

उपविशत्यच्छावाको बहिस्सदसोऽग्रेण स्वं धिष्णियम् । पत्नी वसुभ्यो रुद्रेभ्य इत्यपरेण नेष्ट्रीयं प्रत्यङ्तिष्ठन्ती पन्नेजनीस्सादयति । तस्मै पूर्वनिहितं पुरोडाशशकलमादधदाहाध्वर्युः अच्छावाक वदस्व यत्ते वाद्यम् । यदास्य विजानात्युपो अस्मान्ब्राह्मणान् ब्राह्मणा ह्वयध्वमिति अथैनं होत्रे आवेदयति । अच्छावाको वा अयमुपहवमिच्छते तꣳ होतरुपह्वयस्व इति । उत नो गाव उपहूता उपहूतेति होतुरभिज्ञाय उन्नीयमानायानुब्रूह्यच्छावाकस्य चमसाध्वर्यो उन्नयस्वोभयतश्शुक्रं कुरुष्व इति संप्रेष्यति । खरे एव अच्छावाकचमसमुन्नयति । पूर्ववत्तमादायाहवनीयं गत्वाऽऽश्राव्य प्रत्याश्राविते । अच्छावाक यज इति संप्रेष्यति । वषट्कृतानुवषट्कृते जुहोति । इन्द्राग्निभ्यामिदम् । अग्नये स्विष्टकृत इदम् । तेन न संभक्षयति । अध्वर्यो उपह्वयस्वेत्युक्ते भक्षयेत्येनं ब्रूयात् । तेन भक्षिते तं चमसं सदसि होतारमुपहूय भक्षयित्वा भक्षिताप्यायितमन्तरा नेष्टुराग्नीध्रस्य चमसौ सादयित्वा ।

ऋतुग्रहप्रचारः :-

ऋतुग्रहैः प्रचरतः । द्रोणकलशाद्गृह्यन्ते न साद्यन्ते । पूर्वेषां शेषेषूत्तरानभिगृह्णीतः । पूर्वोऽध्वर्युर्गृह्णाति । जघन्यः प्रतिप्रस्थाता । सह प्रथमौ गृह्येते सहोत्तमौ । उपयामगृहीतोऽसि मधुश्च अध्वर्युः परिप्लवया गृह्णाति । उपयामगृहीतोऽसि माधवश्च प्रतिप्रस्थाता पात्रान्तरेण गृह्णाति । पवित्रदशाभिः परिमृज्य उभौ निष्क्रामतः । अध्वर्युः - आश्राव्य प्रत्याश्राविते संप्रेष्यति ऋतुना प्रेष्य । वषट्कृते जुहोति । सावशेषं सर्वत्र । इन्द्राय मधव इदम् । प्रतिप्रस्थाताध्वर्युं प्रविशन्तं स्वयमुत्तरतो द्वारि तिष्ठन् दक्षिणस्थेन ग्रहेण परिगृह्णात्येवमेव निष्क्रामन्तं पात्रेण । अध्वर्युर्मध्ये प्रविशति निष्क्रामति च । प्रतिप्रस्थाता निष्क्रम्य आश्राव्य प्रत्याश्राविते संप्रेष्यति ऋतुना प्रेष्य । वषट्कृते जुहोति सावशेषम् । पूर्ववद्द्वारि तिष्ठति । मरुद्भ्यो माधवायेदम् । अध्वर्युः - उपयामगृहीतोऽसि शुक्रश्च गृहीत्वा पवित्रदशाभिः परिमृज्य निष्क्रामति । ऋतुना प्रेष्य वषट्कृते जुहोति । त्वष्ट्रे शुक्रायेदम् । प्रतिप्रस्थाता उपयामगृहीतोऽसि शुचिश्च गृहीत्वा पवित्रदशाभिः परिमृज्य द्वारि तिष्ठति । अध्वर्युः प्रविशति । प्रतिप्रस्थाता निष्क्रम्य ऋतुना प्रेष्य वषट्कृते जुहोति । अग्नये शुचय इदम् । अध्वर्युः - उपयामगृहीतोऽसि नभश्च गृहीत्वा । ऋतुना प्रेष्य । इन्द्राय नभस इदम् । प्रतिप्रस्थाता - उपयामगृहीतोऽसि नभस्यश्च गृहीत्वा । ऋतुना प्रेष्य । मित्रावरुणाभ्यां नभस्यायेदम् ।

पात्रयोर्मुखे पर्यावृत्य । अध्वर्युः - उपयामगृहीतोऽसीषश्च गृहीत्वा । ऋतुभिः प्रेष्य । देवाय द्रविणोदस इषायेदम् । प्रतिप्रस्थाता - उपयामगृहीतोऽस्यूर्जश्च गृहीत्वा । ऋतुभिः प्रेष्य । देवाय द्रविणोदस ऊर्जायेदम् । अध्वर्युः - उपयामगृहीतोऽसि सहश्च गृहीत्वा । ऋतुभिः प्रेष्य । देवाय द्रविणोदसे सहस इदम् । प्रतिप्रस्थाता - उपयामगृहीतोऽसि सहस्यश्च गृहीत्वा । ऋतुभिः प्रेष्य । देवाय द्रविणोदसे सहस्यायेदम् । पुनः पात्रयोर्मुखे पर्यावृत्य । अध्वर्युः - उपयामगृहीतोऽसि तपश्च । प्रतिप्रस्थाता - उपयामगृहीतोऽसि तपस्यश्च । सहोत्तमौ गृह्येते । प्रतिप्रस्थाता द्वारि तिष्ठति । अध्वर्युः ऋतुना प्रेष्य । अध्वर्यू यजतमित्यभिज्ञाय होतरेतद्यजेत्याह । एवं गृहपतिस्स्वे प्रैषान्ते । अश्विभ्यां तपायेदम् । प्रतिप्रस्थाता - ऋतुना प्रेष्य । अग्नये गृहपतये तपस्यायेदम् । द्वादशत्रयोदशचतुर्दश वा गृह्यन्ते ।

इन्द्रस्तु मरुतस्त्वष्टा अग्निरिन्द्रस्तु पञ्चमः ।

स्यान्मित्रावरुणौ षष्ठे द्रविणोदाश्चतुर्ष्वथ ॥

अश्विनावग्निगृहपौ मध्वाद्याश्चर्तवः क्रमात् ।

त्रयोदशग्रहणपक्षे । उपयामगृहीतोऽसि सꣳसर्पोऽस्यꣳहस्पत्याय त्वा अध्वर्युः प्रतिप्रस्थात्रा सह गृह्णाति । प्रतिप्रस्थातैवाश्राव्य प्रत्याश्राविते संप्रेष्यति ऋतुना प्रेष्य । उभौ जुहुतः । अग्नये गृहपतये तपस्याय सꣳसर्पायाꣳहस्पत्यायेदम् । प्रत्याक्रम्य अध्वर्योः पात्रे प्रतिप्रस्थाता संपातमवनयति । अध्वर्युः प्रतिप्रस्थातुः ।

ऐन्द्राग्नग्रहग्रहणं, ऋतुग्रहभक्षणं च :-

अभक्षितेन पात्रेणाध्वर्युरैन्द्राग्नं गृह्णाति । इन्द्राग्नी आगतꣳ सुतं गीर्भिर्नभो वरेण्यम् । अस्य पाथं धियेषिता । उपयामगृहीतोसीन्द्राग्निभ्यां त्वा द्रोणकलशात् परिप्लवया गृहीत्वा । पवित्रदशाभिः परिमृज्य । एष ते योनिरिन्द्राग्निभ्यां त्वा सादयति । प्रतिप्रस्थाता हरति भक्षम् । उभावध्वर्यू यथावषट्कृतं भक्षयतः । हो पो नेऽग्नीत् ब्र प्र हो पो नेऽच्छा हो हो होतृकाणां आद्यक्षराणि, तेन क्रमेण तैस्सह भक्षयतः । होतुरध्वर्युणा सह भक्षोपाह्वाने पोतृप्रतिप्रस्थात्रोर्व्यत्यासः । अपरं येन येन मुखेन होमः, तत्र तेनैव मुखेन भक्षणम् । सर्वेषां सोमपात्राणां भक्षितानां मार्जालीये प्रक्षालनम् ।

आज्यशस्त्रम् :-

एतत्पात्रमादायाध्वर्युस्सदोबिले प्राङ्मुख उपविश्य इडा देवहूर्मनुर्यज्ञनीर्बृहस्पतिरुक्थामदानि शꣳसिषद्विश्वे देवास्सूक्तवाचः पृथिवि मातर्मा मा हिꣳसीर्मधु मनिष्ये मधु जनिष्ये मधु वक्ष्यामि मधु वदिष्यामि मधुमतीं देवेभ्यो वाचमुद्यासꣳ शुश्रूषेण्यां मनुष्येभ्यस्तं मा देवा अवन्तु शोभायै पितरोऽनु मदन्तु शस्त्रं प्रतिगरिष्यन् जपति । शों सावोमिति होतुरभिज्ञाय प्रदक्षिण-मावर्तमानः शोंसामोदैव इति प्रत्याह्वयते । ऋतुपात्रं धारयमाणस्सदोबिले प्रत्यङ् तिष्ठन् प्रतिगृणाति । ओथामोदैवों इति त्रिरुपांशु तूष्णीं शंसने । ओथामोदैव इत्यवसानेषु । ओ३थामोदैव इति प्रणवेषु । ओं शोंसामोदैव इत्याहावेषु । प्रणव एव अन्ते । यजमानः - शस्त्रस्य शस्त्रमस्यूर्जं मह्यꣳ शस्त्रं दुहा मा मा शस्त्रस्य शस्त्रं गम्यादिन्द्रियावन्तो वनामहे धुक्षीमहि प्रजामिषम् । सा मे सत्याशीर्देवेषु भूयाद्ब्रह्मवर्चसं मा गम्यात् । यज्ञो बभूव स आ बभूव स प्रजज्ञे स वावृधे । स देवानामधिपतिर्बभूव सो अस्माꣳ अधिपतीन्करोतु वयꣴ् स्याम पतयो रयीणाम् शस्त्रमनु-मन्त्रयते । अध्वर्युः - ऋतुपात्रमायतने सादयित्वा शस्त्रप्रायश्चित्तं करोति । अग्नये पथिकृते स्वाहा द्विः । अग्नये पथिकृत इदम् । त्वन्नो अग्ने --- मुमुग्ध्यस्मत्स्वाहा ॥ स त्वं नो अग्ने--- न एधि स्वाहा ॥ त्वमग्ने अयासि --- भेषजꣴ् स्वाहा ॥ प्रजापते --- रयीणाꣲ् स्वाहा ॥ व्याहृतीभिर्विहृताभिस्समस्ताभिश्च हुत्वा ऐन्द्राग्नग्रहमादत्ते । चमसांश्चमसाध्वर्यवः । आश्राव्य प्रत्याश्राविते सम्प्रेष्यति उक्थशा यज सोमस्य । वषट्कृतानुवषट्कृते जुहोति । अनुप्रकम्पयन्ति नाराशंसान् वषट्कारानुवषट्कारौ । यजमानः इन्द्राग्निभ्यामिदम् । ऊमेभ्यः पितृभ्य इदम् । अग्नये स्विष्टकृत इदम् । भक्षान् हरन्ति । होतुर्भक्षणानन्तरं पूर्ववद्भक्षयति । नाराशंसान् पूर्ववत् भक्षिताप्यायितान् सादयन्ति । अध्वर्युः प्रक्षालितमृतुपात्रमायतने सादयित्वा ।

वैश्वदेवस्तोत्रं, शस्त्रं च :-

वैश्वदेवं शुक्रपात्रेण गृह्णाति ओमासश्चर्षणीधृतो विश्वे देवास आगत । दाश्वाꣳसो दाशुषस्सुतम् । उपयामगृहीतोऽसि विश्वेभ्यस्त्वा देवेभ्यः गृहीत्वा । पवित्रदशाभिः परिमृज्य । एष ते योनिर्विश्वेभ्यस्त्वा देवेभ्यः सादयति । वैश्वदेवस्य स्तोत्रमुपाकरोति । असर्ज्यसर्जि वागसर्ज्यैन्द्रꣳ सहोऽसर्ज्युपावर्तध्वम् बर्हिर्भ्यां स्तोत्रमुपाकरोति १। ब्रह्मन् स्तोष्याम इत्युक्ते ब्रह्मा - देव सवितरेतत्त इत्यादि प्रसव इत्यन्तमुक्त्वा प्रेतिरसि धर्माय त्वा धर्मं जिन्व । ओꣲ् स्तुत । यजमानः - इडायै हिं कुरु तस्यै प्रस्तुहि तस्यै स्तुहि तस्यै मेऽवरुध्यै इति पुरस्तादाज्यानां जपति । पृथिवी होता । चित्तिः पृथिव्यग्निस्सूर्यं ते चक्षुर्महाहविर्होता स्तोत्रस्य पुरस्ताज्जपित्वा स्तूयमाने च चतुर्होतारं जपति । स्तुतस्य स्तुतमसि । अध्वर्युः इडा देवहूरित्यादि पूर्ववत् । शस्त्रस्य शस्त्रमसि । प्रतिगरो ग्रहनाराशंसाश्च । आश्राव्य प्रत्याश्राविते सम्प्रेष्यति उक्थशा यज सोमस्य । वषट्कृतानुवषट्कृते जुहोति । अनुप्रकम्पयन्ति नाराशंसान् वषट्कारानुवषट्कारौ । यजमानः विश्वेभ्यो देवेभ्य इदम् । ऊमेभ्यः पितृभ्य इदम् । अग्नये स्विष्टकृत इदम् । सर्वभक्षाश्चमसा भवन्ति । प्रक्षालितेषु चमसेषु ।

उक्थ्यपर्यायाः :-

अथोक्थ्यप्रचारः । उपयामगृहीतोऽसि मित्रावरुणाभ्यां त्वा जुष्टं गृह्णामि देवेभ्यो देवायुव-मुक्थेभ्य उक्थायुवम् उक्थ्यपात्रेण उक्थ्यतृतीयं गृहीत्वा । पवित्रदशाभिः परिमृज्य । एष ते योनिर्मित्रावरुणाभ्यां त्वा सादयति । पुनर्हविरसि स्थालीमभिमृशति । मैत्रावरुणचमसं प्रथमत उन्नीय होतृचमसादीनुन्नयति । अध्वर्युः पूर्ववत् स्तोत्रमुपाकरोति । ब्रह्मा देवसवितरित्यादि । अन्वितिरसि दिवे त्वा दिवं जिन्व इति । ओꣲ्स्तुत । यजमानः इडायै, चतुर्होता, चतुर्होतॄन्, चतुर्होता । स्तुतस्य स्तुतमसि । इडादेवहूरित्यादि पूर्ववत् शस्त्रं प्रतिगीर्य । शस्त्रस्य शस्त्रमसि । अग्नये पथिकृत इत्यादि । ग्रहमध्वर्युरादत्ते । चमसांश्चमसाध्वर्यवः । आश्राव्य प्रत्याश्राविते संप्रेष्यति । उक्थशा यज सोमानाम् । मित्रावरुणाभ्यामिदम् । अग्नये स्विष्टकृत इदम् । भक्षान् हरन्ति । अध्वर्युस्सदोहविर्धानयोर्मध्ये तिष्ठन् देवेभ्यस्त्वा देवायुवं पृणज्मि यज्ञस्यायुषे मैत्रावरुणचमसे संपातमवनयति । तमध्वर्युः प्रतिभक्षयति सर्वभक्षाश्चमसा भवन्ति । प्रक्षालितेषु चमसेषु ।

एवं विहितावुत्तरौ पर्यायौ । ताभ्यां प्रतिप्रस्थाता चरति । उपयामगृहीतोऽसीन्द्राय त्वा जुष्टं गृह्णामि देवेभ्यो देवायुवमुक्थेभ्य उक्थायुवम् अर्धं चोक्थ्यशेषस्य गृह्णाति । पवित्रदशाभिः परिमृज्य । एष ते योनिरिन्द्राय त्वा सादयति । पुनर्हविरसि स्थालीमभिमृशति । ब्राह्मणाच्छंसि चमसमुख्यान् चमसानुन्नयति । पूर्ववत् स्तोत्रमुपाकरोति । ब्रह्मा देव सवितरित्यादि सन्धिरस्यन्तरिक्षाय त्वान्तरिक्षं जिन्व । ओꣲ् स्तुत । यजमानः इडायै, चतुर्होता, चतुर्होतॄन्, चतुर्होता । स्तुतस्य स्तुतमसि । प्रतिप्रस्थाता इडा देवहूरित्यादि । शस्त्रस्य शस्त्रमसि । अग्नये पथिकृत इत्यादि । ग्रहं प्रतिप्रस्थातादत्ते । चमसांश्चमसाध्वर्यवः । उक्थशा यज सोमानाम् । इन्द्रायेदम् । अग्नये स्विष्टकृत इदम् । देवेभ्यस्त्वा इति मुख्ये संपातमवनयति । न प्रतिप्रस्थातोर्ध्वपात्रस्य भक्षयति । प्रक्षालितेषु चमसेषु उपयामगृहीतोऽसीन्द्राग्निभ्यां त्वा जुष्टं गृह्णामि देवेभ्यो देवायुवमुक्थेभ्य उक्थायुवम् सर्वं चोक्थ्यशेषस्य गृह्णाति । पवित्रदशाभिः परिमृज्य । एष ते योनिरिन्द्राग्निभ्यां त्वा सादयति । न स्थालीमभिमृशति । पूतभृतो बिल उदीचीनदशं पवित्रं वितत्य य आधवनीये राजा तं सर्वं पूतभृत्यवनीय अच्छावाकचमसमुख्यान् चमसानुन्नयन् सर्वं राजानमुन्नीय पवित्रदशाभिः कलशौ मृष्ट्वा न्युब्जति । पूर्ववत् स्तोत्रमुपाकरोति । ब्रह्मा - देव सवितरित्यादि प्रतिधिरसि पृथिव्यै त्वा पृथिवीं जिन्व । ओꣲ् स्तुत । इडायै चतुर्होता चतुर्होतॄन् चतुर्होता । स्तुतस्य स्तुतमसि । इडा देवहूरित्यादि शस्त्रं प्रतिगीर्य । उक्थशाः प्रातस्सवनं प्रतिगीर्य जपति शस्त्रं शस्त्रं वा । शस्त्रस्य शस्त्रमसि । अग्नये पथिकृत इत्यादि । ग्रहं प्रतिप्रस्थातादत्त इत्यादि । चमसांश्चमसाध्वर्यवः । उक्थशा यज सोमानाम् । इन्द्राग्निभ्यामिदम् । अग्नये स्विष्टकृत इदम् । देवेभ्यस्त्वा इति मुख्ये संपातमवनयति । न प्रतिप्रस्थातोर्ध्वपात्रस्य भक्षयति । प्रक्षालितेषु चमसेषु । अथ सवनप्रायश्चित्तानि ।

सवनप्रायश्चित्तानि :-

अग्निं नरो दीधितिभिररण्योर्हस्तच्युती जनयन्त प्रशस्तम् । दूरेदृशं गृहपतिमथर्युꣴ् स्वाहा ॥ अग्नय इदम् ।

अग्निनाग्निस्समिध्यते कविर्गृहपतिर्युवा । हव्यवाड्जुह्वास्यस्स्वाहा ॥ अग्नय इदम् ।

सप्त ते अग्ने --- घृतेन स्वाहा ॥ अग्नये सप्तवत इदम् ।

मनो ज्योतिर्जुषतामाज्यं विच्छिन्नं यज्ञꣳ समिमं दधातु । या इष्टा उषसो निम्रुचश्च तास्सन्दधामि हविषा घृतेन स्वाहा ॥ मनसे ज्योतिष इदम् ।

त्रयस्त्रिꣳशत्तन्तवो ये वितत्निरे य इमं यज्ञꣴ् स्वधया ददन्ते तेषां छिन्नं प्रत्येतद्दधामि स्वाहा घर्मो देवाꣳ अप्येतु स्वाहा ॥ देवेभ्य इदम् ।

यन्मे मनसश्छिद्रं यद्वाचो यच्च मे हृदः । अयं देवो बृहस्पतिस्सन्तत्सिञ्चतु राधसा स्वाहा ॥ बृहस्पतय इदम् ।

विश्वकर्मा हविरिदं जुषाणस्सन्तानैर्यज्ञꣳ समिमं तनोतु । या व्युष्टा उषसो याश्च निम्रुचस्तास्सन्दधामि हविषा घृतेन स्वाहा ॥ विश्वकर्मण इदम् ।

अयाश्चाग्नेऽस्यनभिशस्तीश्च सत्यमित्वमया असि । अयसा मनसा धृतोऽयसा हव्यमूहिषेऽयानो धेहि भेषजꣴ् स्वाहा ॥ अग्नये अयस इदम् ।

त्वन्नो अग्ने ---ट्ठ अस्मत् स्वाहा ॥ अग्नीवरुणाभ्यामिदम् ।

स त्वन्नो अग्ने --- एधि स्वाहा ॥ अग्नीवरुणाभ्यामिदम् ।

भद्रं कर्णेभिश्शृणुयाम देवा भद्रं पश्येमाक्षभिर्यजत्राः । स्थिरैरङ्गैस्तुष्टुवांसस्तनूभि-र्व्यशेम देवहितं यदायुस्स्वाहा ॥ देवेभ्य इदम् ।

स्वस्ति न इन्द्रो वृद्धश्रवास्स्वस्तिनः पूषा विश्ववेदाः । स्वस्ति नस्तार्क्ष्यो अरिष्टनेमिस्स्वस्ति नो बृहस्पतिर्दधातु स्वाहा ॥ इन्द्रपूषतार्क्ष्यबृहस्पतिभ्य इदम् ।

पृषदश्वा मरुतः पृश्निमातरश्शुभं यावानो विदथेषु जग्मयः । अग्निजिह्वा मनवस्सूरचक्षसो विश्वे नो देवा अवसागमन्निह स्वाहा ॥ मरुद्भ्यो विश्वेभ्यो देवेभ्य इदम् ।

शतमिन्नु शरदो अन्ति देवा यत्रा नश्चक्रा जरसं तनूनाम् । पुत्रासो यत्र पितरो भवन्ति मा नो मध्यारीरिषतायुर्गन्तोस्स्वाहा ॥ देवेभ्य इदम् ।

प्रेद्धो अग्ने दीदिहि पुरो नोऽजस्रया सूर्म्या यविष्ठ । त्वाꣳ शश्वन्त उपयन्ति वाजास्स्वाहा ॥ अग्नय इदम् ।

श्रुत्कर्णाय कवये मेध्याय नमोभिर्नाकमुपयामि शꣳसन् । यतो भयमभयं तत्कृधीनोऽग्ने देवानामवहेड इयक्ष्व १ स्वाहा ॥ अग्नय इदम् ।

अग्निं वो देवमग्निभिस्सजोषा यजिष्ठं दूतमध्वरे कृणुध्वम् । यो मर्त्येषु निध्रुविर् ऋतावा तपुर्मूर्धा घृतान्नः पावकस्स्वाहा ॥ अग्नय इदम् ।

घृतप्रतीको घृतपृष्ठो अग्निर्घृतैस्समिद्धो घृतमस्यान्नम् । घृतप्रुषस्त्वा सरितो वहन्ति घृतं पिबन्यजथाद्देव देवान् स्वाहा ॥ अग्नय इदम् ।

आयुर्दा अग्ने हविषो जुषाणो घृतप्रतीको घृतयोनिरेधि । घृतं पीत्वा मधु चारु गव्यं पितेव पुत्रमभि रक्षतादिमꣴ् स्वाहा । अग्नय आयुष्मत इदम् ।

इमो अग्ने वीततमानि हव्याजस्रो वक्षि देवतातिमच्छ । प्रति न ईꣳ सुरभीणि वियन्तु स्वाहा ॥ अग्नय इदम् ।

सप्त ते अग्ने --- घृतेन स्वाहा ॥ अग्नये सप्तवत इदम् ।

मनो ज्योतिः --- घृतेन स्वाहा ॥ मनसे ज्योतिष इदम् ।

त्रयस्त्रिꣳशत्तन्तवो --- अप्येतु स्वाहा ॥ देवेभ्य इदम् ।

यन्मे मनसश्छिद्रं यद्वाचो यच्च मे हृदः । अयं देवो बृहस्पतिस्सन्तत्सिञ्चतु राधसा स्वाहा ॥ बृहस्पतय इदम् ।

विश्वकर्मा हविरिदं जुषाणस्सन्तानैर्यज्ञꣳ समिमं तनोतु । या इष्टा उषसो याश्च निम्रुचस्तास्सन्दधामि हविषा घृतेन स्वाहा ॥ विश्वकर्मण इदम् ।

अग्निं युनज्मि शवसा घृतेन दिव्यꣳ सुपर्णं वयसा बृहन्तम् । तेन वयं पतेम ब्रध्नस्य विष्टपꣳ सुवो रुहाणा अधि नाक उत्तमे स्वाहा ॥ अग्नय इदम् ।

इन्धानास्त्वा शतꣳ हिमा द्युमन्तस्समिधीमहि । वयस्वन्तो वयस्कृतं यशस्वन्तो यशस्कृतꣳ सुवीरासो अदाभ्यम् । अग्ने सपत्नदम्भनं वर्षिष्ठे अधि नाके स्वाहा ॥ अग्नय इदम् ।

अग्निर्न ईडित ईडितव्यैर्देवैः पार्थिवैः पातु । त इमं यज्ञमवन्तु ते मामवन्त्वनु व आरभेऽनु मा रभध्वꣴ् स्वाहा ॥ अग्नय इदम् ।

वायुर्न ईडित ईडितव्यैर्देवैरान्तरिक्षैः पातु । त इमं यज्ञमवन्तु ते मामवन्त्वनु व आरभेऽनु मा रभध्वꣴ् स्वाहा ॥ वायव इदम् ।

सूर्यो न ईडित ईडितव्यैर्देवैर्दिव्यैः पातु । त इमं यज्ञमवन्तु ते मामवन्त्वनु व आरभेऽनु मा रभध्वꣴ् स्वाहा ॥ सूर्यायेदम् ।

विष्णुर्न ईडित ईडितव्यैर्देवैर्दिश्यैः पातु । त इमं यज्ञमवन्तु ते मामवन्त्वनु व आरभेऽनु मा रभध्वꣴ् स्वाहा ॥ विष्णव इदम् ।

अग्निर्यजुर्भिस्त इमं यज्ञमवन्तु ते मामवन्त्वनु व आरभेऽनु मा रभध्वꣴ् स्वाहा ॥ अग्नये यजुर्भ्य इदम् ।

पूषा स्वगाकारैस्त इमं यज्ञमवन्तु ते मामवन्त्वनु व आरभेऽनु मा रभध्वꣴ् स्वाहा ॥ पूष्णे स्वगाकारायेदम् ।

एतैस्त्रिभिरनुवाकैरविज्ञातप्रायश्चित्ते सोमे त्रयस्त्रिंशतमाहुतीर्जुहोति । त्रयस्त्रिंशतं चाग्नीध्रीये यज्ञतनूः । प्रजापतिर्मनसांधोच्छेत इत्याद्यनुषङ्गवर्जम् ।

प्रजापतिर्मनसांधोच्छेतस्स्वाहा । प्रजापतये सोमायेदम् ।

धाता दीक्षायाꣲ् स्वाहा । धात्रे सोमायेदम् ।

सविता भृत्याꣲ् स्वाहा । सवित्रे सोमायेदम् ।

पूषा सोमक्रयण्याꣲ् स्वाहा । पूष्णे सोमायेदम् ।

वरुण उपनद्धस्स्वाहा । वरुणाय सोमायेदम् ।

असुरः क्रीयमाणस्स्वाहा । असुराय सोमायेदम् ।

मित्रः क्रीतस्स्वाहा । मित्राय सोमायेदम् ।

शिपिविष्ट आसादितस्स्वाहा । शिपिविष्टाय सोमायेदम् ।

नरन्धिषः प्रोह्यमाणस्स्वाहा । नरन्धिषाय सोमायेदम् ।

अधिपतिरागतस्स्वाहा । अधिपतये सोमायेदम् ।

प्रजापतिः प्रणीयमानस्स्वाहा । प्रजापतये सोमायेदम् ।

अग्निराग्नीध्रे स्वाहा । अग्नये सोमायेदम् ।

बृहस्पतिराग्नीध्रात्प्रणीयमानस्स्वाहा । बृहस्पतये सोमायेदम् ।

इन्द्रो हविर्धाने स्वाहा । इन्द्राय सोमायेदम् ।

अदितिरासादितस्स्वाहा । अदित्यै सोमायेदम् ।

विष्णुरुपावह्रियमाणस्स्वाहा । विष्णवे सोमायेदम् ।

अथर्वोपोत्तस्स्वाहा । अथर्वणे सोमायेदम् ।

यमोऽभिषुतस्स्वाहा । यमाय सोमायेदम् ।

अपूतपा आधूयमानस्स्वाहा । अपूतपे सोमायेदम् ।

वायुः पूयमानस्स्वाहा । वायवे सोमायेदम् ।

मित्रः, क्षीरश्रीस्स्वाहा । मित्राय सोमायेदम् ।

मन्थी सक्तुश्रीस्स्वाहा । मन्थिने सोमायेदम् ।

वैश्वदेव उन्नीतस्स्वाहा । वैश्वदेवाय सोमायेदम् ।

रुद्र आहुतस्स्वाहा । रुद्राय सोमायेदम् । अप उपस्पृश्य ।

वायुरावृत्तस्स्वाहा । वायवे सोमायेदम् ।

नृचक्षाः प्रतिख्यातस्स्वाहा । नृचक्षसे सोमायेदम् ।

भक्ष आगतस्स्वाहा । भक्षाय सोमायेदम् ।

पितृणां नाराशꣳसस्स्वाहा । पितृभ्यः सोमायेदम् । अप उपस्पृश्य ।

असुरात्तस्स्वाहा । असवे सोमायेदम् ।

सिन्धुरवभृथमवप्रयन्थ्स्वाहा । सिन्धवे सोमायेदम् ।

समुद्रोऽवगतस्स्वाहा । समुद्राय सोमायेदम् ।

सलिलः प्रप्लुतस्स्वाहा । सलिलाय सोमायेदम् ।

सुवरुदृचं गतस्स्वाहा । स्वस्सोमायेदम् ।

पुनराहवनीये । पृथ्वि स्वाहा । पृथ्व्या इदम् ॥ विभूवरि स्वाहा । विभूवर्या इदम् ॥ सिनीवालि स्वाहा । सिनीवाल्या इदम् ॥ उरन्ध्रे स्वाहा । उरन्ध्राया इदम् ॥ आचित्ते स्वाहा । आचित्ताया इदम् ॥ मनस्ते स्वाहा । मनस्ताया इदम् ॥ भुवो विवस्ते स्वाहा । भुवो विवस्ताया इदम् ॥ इति वसतीवरीषु सवनीयासु वा विषिक्तासु सप्ताहुतीर्जुहोति ।

य ऊर्मिर्हविष्य इन्द्रियावान् मदिन्तमस्तं व ऋध्यासं सोमस्याज्यमसि हविषो हविर्ज्योतिषां ज्योतिर्विश्वेषां देवानां देवताभिर्गृह्णामि हविर्धानमभिमन्त्र्य । सं वस्सिञ्चन्तु मरुतस्समिन्द्रस्सं बृहस्पतिः । सं वोऽयमग्निस्सिञ्चत्वायुषा च धनेन च सर्वमायुर्दधातु मे ॥ मान्दा वाशा-श्शुन्ध्यूरजिराः । ज्योतिष्मतीस्तमस्वरीरुन्दतीस्सुफेनाः । मित्रभृतः क्षत्रभृतस्सुराष्ट्रा इह माऽवत ॥ आपो भद्रा घृतमिदाप आसुरग्नीषोमौ बिभ्रत्याप इत्ताः । तीव्रो रसो मधुपृचामरङ्गम आ मा प्राणेन सह वर्चसा गन् ॥ आदित्पश्याम्युत वा शृणोम्या मा घोषो गच्छतु वाङ्न आसाम् । मन्ये भेजानो अमृतस्य तर्हि हिरण्यवर्णा अतृपं यदा वः ॥ आपो हिष्ठा मयो भुव इति तिस्रः । एताभिस्सप्तभिस्संसिञ्चेदभि वा मन्त्रयेत ।

देवाञ्जनमगन् यज्ञस्ततो मा यज्ञस्याशीरागच्छतु ॥ पितॄन् जनमगन् यज्ञस्ततो मा यज्ञस्याशीरागच्छतु ॥ पञ्चजनान् जनमगन् यज्ञस्ततो मा यज्ञस्याशीरागच्छतु ॥ दिशो जनमगन् यज्ञस्ततो मा यज्ञस्याशीरागच्छतु ॥ आपो जनमगन् यज्ञस्ततो मा यज्ञस्याशीरागच्छतु ॥ ओषधीर्जनमगन् यज्ञस्ततो मा यज्ञस्याशीरागच्छतु ॥ वनस्पतीन् जनमगन् यज्ञस्ततो मा यज्ञस्याशीरागच्छतु ॥ इति सप्त जपति ।

अथ होमः मनो ज्योतिः ---ट्ठघृतेन स्वाहा ॥ मनसे ज्योतिष इदम् ।

त्रयस्त्रिꣳशत्तन्तवो --- अप्येतु स्वाहा ॥ देवेभ्य इदम् ।

द्रप्सश्चस्कन्द --- सप्त होत्रास्स्वाहा । इन्द्रायेदम् ।

यस्ते द्रप्सस्कन्दति --- तं जुहोमि स्वाहा । इन्द्रायेदम् ।

यो द्रप्सो अꣳशुः ---ट्ठतं जुहोमि स्वाहा । इन्द्रायेदम् ।

यस्ते द्रप्सो --- जुहोमि स्वाहा । इन्द्रायेदम् ।

महाहविर्होता --- नमः पृथिव्यै स्वाहा । वाचस्पतये ब्रह्मण इदम् ।

व्याहृतीभिर्विहृताभिस्समस्ताभिश्च हुत्वा । ऋक्तो यज्ञभ्रेषप्रायश्चित्तमित्यादि ।ब्रह्मन् सोमोऽस्कान् । प्रायश्चित्तं कुरु इति ब्रह्मणानुज्ञातः अभूद्देवस्सविता वन्द्योऽनु न इदानीमह्न उप वाच्यो नृभिः । वि यो रत्ना भजति मानवेभ्यश्श्रेष्ठं नो अत्र द्रविणं यथा दधत् इति स्कन्नमभिमन्त्र्य ॥ भूपतये स्वाहेति पञ्च प्रादेशान् मिमीते यथा पुरस्तात् ।

सवनाहुतिः :-

जुह्वां सकृद्गृहीत्वा अथ सवनाहुतिः । अग्निः प्रातस्सवने पात्वस्मान् वैश्वानरो महिना विश्वशम्भूः । स नः पावको द्रविणं दधात्वायुष्मन्तस्सह भक्षास्स्याम स्वाहा ॥ अग्नये वैश्वानरायेदम् । प्रशास्तः प्रसुव इति संप्रेष्यति । सर्पत इति प्रत्याह । येन प्रसर्पन्ति तेन निस्सर्पन्ति । सन्तिष्ठते प्रातस्सवनं प्रातस्सवनम् ॥

॥ इति चतुर्थोऽध्यायः ॥


## पञ्चमोऽध्यायः
॥ अथ पञ्चमोऽध्यायः ॥

॥ माध्यन्दिनसवनम् ॥

माध्यन्दिनसवनस्याभिषवः :-

अभिषवादि माध्यन्दिनं सवनं तायते । तस्य प्रातस्सवनेन कल्पो व्याख्यातः । द्विदेवत्यर्तुग्रहा दर्विहोमाश्च न विद्यन्ते । तूष्णीं राजानमुपावहृत्य होतृचमसं वसतीवरीभिरभिपूर्य निग्राभ्यास्थ इति क्षिप्यमाणासु यजमानं वाचयित्वा । विस्रस्य राजानं ग्रावस्तुते सोमोष्णीषं प्रयच्छति । प्रत्यादत्ते चाभिषुतेषु ग्रावसु सोमोष्णीषं यजमानः परिधत्त इति वचनात् । असंप्रेषितो ग्रावस्तोत्रीया अन्वाह । तथैव महाभिषवः । वशी त्वं देवसोम त्रैष्टुभेन छन्दसेन्द्रस्य प्रियं पाथो अपीहि अदाभ्यांशुम् । यत्ते सोमादाभ्यम् इत्युपांशुपावनौ चापिसृज्य । पुरस्तादध्वर्युरित्यादि । उपरे राजानं न्युप्य होतृचमसेऽंशूनवधाय । प्रागपाक्--- । श्वात्रास्थ--- । अवीवृधं वः---। इहा इह इति संराधयन्तश्चाभिषुण्वन्ति । आ मास्कन् द्रप्सश्चस्कन्देत्यादि प्रातस्सवनवत् । उत्तमस्याभिषवस्य मध्यमे पर्याये बृहद्बृहत् इत्यभिषवः । उत्तमेऽभिषवेऽभिषुते राजन्यसंभृते । देवा ग्रावाण इन्दुरिन्द्र इत्यवादिषुः । एन्द्रमचुच्यवुः परमस्याः परावतः । आस्मात्सधस्थात् । ओरोरन्तरिक्षात् । आसु भूतमसुषवुः । ब्रह्मवर्चसं म आसुषवुः । समरे रक्षाꣲ्स्यवधिषुः । अपहतं ब्रह्मज्यस्य इति प्रतिप्रस्थाता ग्राव्ण्णोऽनुमोदते । अध्वर्युः - पशुपुरोडाशेन सह प्रतिप्रस्थातस्सवनीयान्निर्वप इति संप्रेष्यति । प्रतिप्रस्थाता पशुपुरोडाशेन सह १ पयस्यावर्जं प्रातस्सवनवत् सवनीयान्निर्वपति । अङ्गाराध्यूहनप्रभृति २ अभिघारणान्तं करोति । हविष्कृता वाचं विसृज्य पशुं विशास्ति । गुदं मा निर्व्लेषीः इत्यादि हृदयं शामित्रे श्रपयतीत्यन्तं कृत्वा । अव रक्षो दिव इत्यादि । पशुपुरोडाशस्य एकादश कपालान्युपधाय, प्रातस्सवने एव उपहितेषु कपालेषु अङ्गाराध्यूहनादि इराभूतिरित्यन्तं प्रतिप्रस्थाता करोति ।

धारास्रावणं, ग्रहाणां ग्रहणम् :-

संभृत्य राजानमित्यादि प्रातस्सवनवदाधारायाः कृतेऽध्वर्युर्गृह्णाति शुक्रामन्थिनौ । अयं वेनश्चोदयत् इति शुक्रं गृहीत्वा हिरण्येन श्रीत्वा । एष ते योनिर्वीरतां पाहि सादयति । तं प्रत्नथा इति मन्थिनं गृहीत्वा । मनो नयेषु इति सक्तुभिश्श्रीत्वा एष ते योनिः प्रजाः पाहि सादयति । ये देवा दिवि इति तिसृभ्यो धाराभ्य आग्रयणं गृह्णाति । य आग्रयणस्थाल्यां सोमस्तमन्यस्मिन्पात्र आनीय तां द्वितीयां धारां करोति । उदचनात्तृतीयाम् । हिं हिं हिं सोमः पवत इत्यादि । एष ते योनिर्विश्वेभ्यस्त्वा देवेभ्यः सादयति । उक्थ्यं गृह्णाति उपयामगृहीतोसीन्द्राय त्वा बृहद्वते --- विष्णवे त्वा गृहीत्वा पवित्रदशाभिः परिमृज्य । एष ते योनिरिन्द्राय त्वोक्थायुवे सादयति । उक्थ्यं गृहीत्वा मरुत्वतीयौ । मरुत्वन्तमिति स्वेनर्तुपात्रेणाध्वर्युः पूर्वं मरुत्वतीयं गृह्णाति । मरुत्वन्तं वृषभं वावृधानमकवारिं दिव्यꣳ शासमिन्द्रम् । विश्वासाहमवसे नूतनायोग्रꣳ सहोदामिह तꣳ हुवेम । उपयामगृहीतोऽसीन्द्राय त्वा मरुत्वते गृहीत्वा पवित्रदशाभिः परिमृज्य । एष ते योनिरिन्द्राय त्वा मरुत्वते सादयति । इन्द्र मरुत्व इति स्वेनर्तुपात्रेण प्रतिप्रस्थतोत्तरेणोत्तरम् । इन्द्र मरुत्व इह पाहि सोमं यथा शार्याते अपिबस्सुतस्य । तव प्रणीती तव शूर शर्मन्ना विवासन्ति कवयस्सुयज्ञाः । उपयामगृहीतोऽसीन्द्राय त्वा मरुत्वते गृहीत्वा पवित्रदशाभिः परिमृज्य । एष ते योनिरिन्द्राय त्वा मरुत्वते सादयति । अत्र धारा विरमति । प्रपीड्य पवित्रं निदधाति । एकधनानां यथार्थमित्यादि । एकस्य चमसगणस्याधवनीयेऽवशिनष्टि । न मैत्रावरुणचमसीयाः ।

ग्रहाणामुपस्थानम् :-

पञ्चहोत्रा यजमानस्सर्वान् ग्रहान् गृहीतानेवाभिमृशतीत्यन्तं कृत्वा । ग्रहावकाशैश्शृतङ्कारैश्चोपतिष्ठते । द्वौ समुद्रौ पूतभृदाधवनीयौ । द्वे द्रधसी द्रोणकलशम् । परिभूरग्निम् सर्वं राजानम् । चक्षुर्भ्यां मे वर्चोदौ वर्चसे पवेथाम् श्शुक्रामन्थिनौ । आत्मने मे आग्रयणम् । अङ्गेभ्यो मे उक्थ्यम् । पुष्ट्यै मे सर्वान् ग्रहान् । स्तनाभ्यां मे वर्चोदौ वर्चसे पवेथाम् ऋतुपात्रे । विष्णोर्जठरमसि द्रोणकलशम् । इन्द्रस्य जठरमसि आधवनीयं । विश्वेषां देवानां जठरमसि पूतभृतं ।सोम त्वां वृणीमहे सर्वं राजानम् । शृतौ स्थश्चक्षुषी मे शुक्रामन्थिनौ । शृतोऽस्यात्मानं मे आग्रयणम् । शृतोऽस्यङ्गानि मे उक्थ्यम् । शृतास्स्थ पुष्टिं मे श्रीणीत सर्वान् ग्रहान् । प्रजापतेर्जठरमसि द्रोणकलशम् । इन्द्रस्य जठरमसि आधवनीयं । विश्वेषां देवानां जठरमसि पूतभृतं । शृतस्त्वꣳ शृतोहं --- दुरोवृधि सर्वं राजानम् । द्रप्सश्चस्कन्देत्यादि वैप्रुषान् सप्तहोतारं च हुत्वा ।

माध्यन्दिनपवमानार्थं सर्पणम् :-

अध्वर्युं प्रस्तोतान्वारभत इत्यादि । वागग्रेगा अग्र एतु । त्रैष्टुभः पन्था रुद्रा देवता वृकेणा परिपरेण पथा स्वस्ति रुद्रानशीय अध्वर्योस्सर्पणे विकारः । उत्तरेण हविर्धानं गत्वा दक्षिणेन मार्जालीयं परीत्य पूर्वया द्वारा सदः प्रविश्य अग्रेण होतारं अध्वर्युर्यजमानश्चावतिष्ठेते दक्षिणेनोत्तरेण वा प्रशास्तुर्धिष्णियं परीत्य उद्गातारो माध्यन्दिनेन पवमानेन स्तुवते । वायुर्हिङ्कर्ता इति प्रस्तोत्रे बर्हिर्मुष्टिं प्रयच्छति । ब्रह्मन् स्तोष्याम इत्युक्ते ब्रह्मा देवसवितरित्यनुद्रुत्य । विष्टम्भोऽसि वृष्ट्यै त्वा वृष्टिं जिन्व । ओꣲ् स्तुत । यजमानः - ज्योतिषे हिं कुरु तस्यै प्रस्तुहि तस्यै स्तुहि तस्यै मेऽवरुध्यै पुरस्तान्माध्यन्दिनात् पवमानाद्यजमानो जपति । चतुर्होतारं व्याचष्टे । ज्योक्त्यै हिं कुरु तस्यै प्रस्तुहि तस्यै स्तुहि तस्यै मेऽवरुध्यै इति च । स्तूयमाने च चतुर्होतारं जपति । उत्सोदेवो हिरण्ययोमिति मध्यमायां च स्तोत्रीयायां सुपर्णोऽसि त्रिष्टुप्छन्दा अनु त्वारभे स्वस्ति मा सम्पारय अन्वारोहं जपति । स्तुतस्य स्तुतमसि स्तोत्रमनुमन्त्रयते । स्तुतेऽध्वर्युस्सम्प्रेष्यति अग्नीदग्नीन् विहर बर्हिस्तृणीहि पुरोडाशानलङ्कुरु प्रतिप्रस्थातर्दधिघर्मेणानूदे३हि । विहरणव्याघारण-परिप्लवभक्षणबर्हिस्तरणालङ्करणानि प्रातस्सवनवत् । धिष्णियान् व्याघारयति तैरेव मन्त्रैस्तूष्णीं वा । परिप्लवभक्षणान्ते आग्नीध्रः - कर्मणे वामित्यादि पुरोडाशानलङ्करोति । यजमानः - विष्णो त्वन्नो अन्तमः इति सर्वं राजानमुपतिष्ठते । एतयैवाध्वर्युः पात्राणि संमृशति । सोमः पवित्रꣳ स मा पुनातु । कलशो ह्वयताम् । सोमो ह्वयताम् ।

दधिघर्मप्रचारः :-

आग्नीध्रे प्रतिप्रस्थाता दधिघर्मं गृह्णाति । औदुम्बर्यां स्रुच्युपस्तीर्य यावती द्यावापृथिवी महित्वा यावच्च सप्त सिन्धवो वितस्थुः । तावन्तमिन्द्र ते ग्रहꣳ सहोर्जा गृह्णाम्यस्तृतम् दधि गृहीत्वाभिघार्य । वाक्च त्वा मनश्च श्रीणीताम् । प्राणश्च त्वापानश्च श्रीणीताम् । चक्षुश्च त्वा श्रोत्रं च श्रीणीताम् । दक्षश्च त्वा बलं च श्रीणीताम् । ओजश्च त्वा सहश्च श्रीणीताम् । आयुश्च त्वा जरा च श्रीणीताम् । आत्मा च त्वा तनूश्च श्रीणीताम् । शृतोऽसि शृतङ्कृतः । शृताय त्वा शृतेभ्यस्त्वा इत्याग्नीध्रीयेऽधिश्रित्याह होतर्वदस्व यत्ते वाद्यम् । यदास्य विजानाति यदि श्रातो जुहोतन यद्यश्रातो ममत्तनेति एतस्मिन्काले श्रातꣳ हविः इति प्रत्युक्त्वा तमादायाहवनीयं गत्वा प्रतिप्रस्थाता१ आश्राव्य प्रत्याश्राविते संप्रेष्यति दधि घर्मस्य यज । यमिन्द्रमाहुर्वरुणं यमाहुर्यं मित्रमाहुर्यमु सत्यमाहुः । यो देवानां देवतमस्तपोजास्तस्मा इन्द्राय सुतमाजुहोमि स्वाहा वषट्कृते जुहोति । इन्द्रायेदम् । स्वाहा वडिन्द्राय अनुवषट्कृते हुत्वा हरति भक्षम् । अग्नये स्विष्टकृत इदम् । तं भक्षयन्ति ये प्रवर्ग्यम् । नात्रोपहवो न च प्राणभक्षः । भूर्भुवस्सुवः । मयि त्यदिन्द्रियं महत् । मयि दक्षो मयि क्रतुः । मयि धायि सुवीर्यम् । त्रिषुग्घर्मो विभातु मे । आकूत्या मनसा सह । विराजा ज्योतिषा सह । यज्ञेन पयसा सह । ब्रह्मणा तेजसा सह । क्षत्रेण यशसा सह । सत्येन तपसा सह । तस्य दोहमशीमहि । तस्य सुम्नमशीमहि । तस्य भक्षमशीमहि । तस्य त इन्द्रेण पीतस्य मधुमतः । उपहूतस्योपहूतो भक्षयामि भक्षयित्वा । मित्रो जनान्, यातयति प्रजानन् मित्रो दाधार पृथिवीमुत द्याम् । मित्रः कृष्टीरनिमिषाभिचष्टे सत्याय हव्यं घृतवद्विधेम ॥ प्र स मित्र मर्तो अस्तु प्रयस्वान्, यस्त आदित्य शिक्षति व्रतेन । न हन्यते न जीयते त्वोतो नैनमꣳहो अश्नोत्यन्तितो न दूरात् नाभिदेशमभिमृशति ।

पशुपुरोडाशसवनीयपुरोडाशानां प्रचारः :-

अत्र प्रतिप्रस्थाता सवनीयानासादयतीत्यादि । अध्वर्युः - पशुपुरोडाशेन प्रचर्य । माध्यन्दिनस्य सवनस्येन्द्राय पुरोडाशानामनुब्रू३हि । माध्यन्दिनस्य सवनस्येन्द्राय पुरोडाशानां प्रेष्य इति सम्प्रेष्यति

शुक्रामन्थिप्रचारः :-

होत्रे इडां हृत्वा हविर्धानं गच्छन् संप्रेष्यति उन्नीयमानेभ्योऽनुब्रू३हि । उन्नेता होतृचमसमुख्यान् दश चमसानुन्नयति । ततश्शुक्रामन्थिभ्यां प्रचरत इत्यादि । माध्यन्दिनस्य सवनस्य निष्केवल्यस्य भागस्य शुक्रवतो मन्थिवतो मधुश्चुत इत्यादि । पुरस्तादाग्नीध्रचमसादच्छावाकचमसेन चरन्ति । सद एत्य पर्वाञ्जनादि । मार्जनान्ते लाजानां त्रेधाकरणम् । हविश्शेषभक्षणं चमसभक्षणं च ।

दक्षिणादानम् :-

सन्नेषु नाराशंसेषु दक्षिणा ददाति । दक्षिणेन वेदिमवस्थितासु दक्षिणासु प्रचरण्यां त्रिर्गृहीतं गृहीत्वा उत्तरेण हविर्धानं गत्वा उत्तरेणाग्नीध्रीयं धिष्णियं परीत्य पूर्वया द्वारा प्राग्वंशं प्रविश्य समपिव्रतान् ह्वयध्वम् इति सम्प्रेष्यति । सुग्दण्डोपनियमनान्तं कृत्वा । हिरण्यं प्रबध्य घृतेऽवधायान्वारब्धे यजमाने उदुत्यं जातवेदसं देवं वहन्ति केतवः । दृशे विश्वाय सूर्यꣴ् स्वाहा ॥ चित्रं देवानामुदगादनीकं चक्षुर्मित्रस्य वरुणस्याग्नेः । आऽप्रा द्यावापृथिवी अन्तरिक्षꣳ सूर्य आत्मा जगतस्तस्थुषश्च स्वाहा इति द्वाभ्यां गार्हपत्ये सावशेषं जुहोति । सूर्यायेदम् । दिवं गच्छ सुवः पत हिरण्यं हुत्वोद्गृह्णाति । उभयं धारयमाणः रूपेण वो रूपमभ्यैमि वयसा वयः दक्षिणा अभ्यैति । तुथो वो विश्ववेदा विभजतु वर्षिष्ठे अधि नाके यजमानः तां चतुर्धा कृष्णाजिनेन व्युत्रास्य । चतुर्थमध्वर्युभ्यो विभजति । यावदध्वर्यवे ददाति तस्यार्धं प्रतिप्रस्थात्रे तृतीयं नेष्ट्रे चतुर्थमुन्नेत्रे । एतेनैवेतरेषां दानमुक्तम्

दक्षिणानां चतुर्भागं पञ्चविंशतिधा कृतम् ।

दद्यान्महर्त्विगादीनां अर्कर्तुयुगपादकैः ।

पञ्चविंशतिधा कृत्वा वर्गीयां दक्षिणां क्रमात् ।

दद्यात् द्वादश षट् चापि चतस्रस्तिस्र एव च ॥

अग्नीद्धिरण्यं पूर्णपात्रमुपबर्हणं सार्वसूत्रं ते ददामि ॥ होतर्वाचं ते ददामि । तां ते दक्षिणानां स्वेनांशेन निष्क्रीणामि ॥ ब्रह्मन् मनस्ते ते ददामि । तत्ते दक्षिणानां स्वेनांशेन निष्क्रीणामि ॥ अध्वर्यो प्राणं ते ददामि । तं ते दक्षिणानां स्वेनांशेन निष्क्रीणामि ॥ उद्गातश्चक्षुस्ते ददामि । तत्ते दक्षिणानां स्वेनांशेन निष्क्रीणामि ॥ होत्रकाश्श्रोत्रं वो ददामि । तद्वो दक्षिणानां स्वेन स्वेनांशेन निष्क्रीणामि ॥ प्रतिप्रस्थातः प्राणं ते ददामि । तं ते दक्षिणानां स्वेनांशेन निष्क्रीणामि ॥ प्रस्तोतश्चक्षुस्ते ददामि । तत्ते दक्षिणानां स्वेनांशेन निष्क्रीणामि ॥ ग्रावस्तुद्वाचं ते ददामि । तां ते दक्षिणानां स्वेनांशेन निष्क्रीणामि ॥ उन्नेतः प्राणं ते ददामि । तं ते दक्षिणानां स्वेनांशेन निष्क्रीणामि ॥ सुब्रह्मण्य चक्षुस्ते ददामि । तत्ते दक्षिणानां स्वेनांशेन निष्क्रीणामि ॥ प्रतिहर्तश्चक्षुस्ते ददामि । तत्ते दक्षिणानां स्वेनांशेन निष्क्रीणामि ॥ चमसाध्वर्यवोऽङ्गानि वो ददामि । तानि वो वासोभिर्निष्क्रीणामि ॥ प्रसर्पका लोमानि वो ददामि । तानि वो यथाशक्तिदानेन निष्क्रीणामि ॥ सदस्य पक्षे - सदस्य आत्मानं ते ददामि । तं ते गवा निष्क्रीणामि ॥ अध्वर्युः - एतत्ते अग्ने राध ऐति सोमच्युतं तन्मित्रस्य पथा नयर्तस्य पथा प्रेत चन्द्रदक्षिणा यज्ञस्य पथा सुविता नयन्तीः हिरण्यपाणिरग्रेण गार्हपत्यं जघनेन सदो दक्षिणा नयन्त्यन्तराग्नीध्रं च सदश्च ता उदीचीस्तीर्थेनोत्सृजति । तथैव समन्वारब्धेष्वसमन्वारब्धेषु वा । अग्ने नय सुपथा --- विधेम स्वाहा प्रचरणीशेषमाग्नीध्रीये जुहोति । अग्नय इदम् । ब्राह्मणमद्यराध्यासमृषिमार्षेयं पितृमन्तं पैतृमत्यꣳ सुधातुदक्षिणम् आत्रेयाय हिरण्यं ददाति । तदभावे य आर्षेयस्संहितस्तस्मै दद्यात् । अस्मद्दात्रा देवत्रा गच्छत मधुमतीः प्रदातारमाविशतानवहायास्मान् देवयानेन पथेत सुकृतां लोके सीदत तन्नस्सꣴ्स्कृतम् नीतां दक्षिणां यजमानोऽनुमन्त्र्य । सद एत्य वि सुवः पश्य व्यन्तरिक्षं यतस्व सदस्यैः सदोऽनुवीक्ष्य । ऋत्विग्भ्यो नमस्करोति । दक्षिणां प्रतिग्रहीष्यन्नित्यादि । रुद्राय गाम् इति प्रतिग्रहः । आग्नीध्रः अग्नये हिरण्यम् इति च । नीतासु दक्षिणासु चात्वाले कृष्णविषाणां प्रास्यति । हरिणस्य रघुष्यतोऽधिशीर्षाणि भेषजम् १ । सुक्षेत्रियं विषाणया विषूचीनमनीनशत् । अनु त्वा हरिणो मृगः पद्भिश्चतुर्भि-रक्रमीत् २। विषाणे विष्यैतं ग्रन्थिं यदस्य गुल्फितं हृदि मनो यदस्य गुल्फितम् एताभ्याम् ॥

वैश्वकर्मणहोमः :-

अध्वर्युः - यज्ञपतिमृषय एनसाऽऽहुः । प्रजा निर्भक्ता अनु तप्यमाना मधव्यौ स्तोकावप तौ रराध । सं नस्ताभ्याꣳ सृजतु विश्वकर्मा स्वाहा ॥ विश्वकर्मण इदम् । घोरा ऋषयो नमो अस्त्वेभ्यः । चक्षुष एषां मनसश्च सन्धौ बृहस्पतये महिष द्युमन्नमः । नमो विश्वकर्मणे स उ पात्वस्मान्थ्स्वाहा ॥ विश्वकर्मण इदम् । अनन्यान्थ्सोमपान् मन्यमानः । प्राणस्य विद्वान्थ्समरे न धीर एनश्चकृवान् महि बद्ध एषाम् । तं विश्वकर्मन् प्रमुञ्चा स्वस्तये स्वाहा ॥ विश्वकर्मण इदम् । ये भक्षयन्तो न वसून्यानृहुः । यानग्नयोऽन्वतप्यन्त धिष्णिया इयं तेषामवया दुरिष्ट्यै स्विष्टिं नस्तां कृणोतु विश्वकर्मा स्वाहा ॥ विश्वकर्मण इदम् । नमः पितृभ्यो अभि ये नो अख्यन्, यज्ञकृतो यज्ञकामास्सुदेवा अकामा वो दक्षिणां न नीनिम मा नस्तस्मादेनसः पापयिष्ट स्वाहा ॥ पितृभ्य इदम् । अप उपस्पृश्य । आग्नीध्रीये पञ्च वैश्वकर्मणानि हुत्वा मरुत्वतीयाभ्यां प्रचरतः ।

मरुत्वतीयग्रहप्रचारः, शस्त्रं च :-

स्वं स्वं ग्रहमादाय इन्द्राय मरुत्वतेऽनुब्रू३हि । इन्द्राय मरुत्वते प्रेष्य इति संप्रेषौ । वषट्कारानुवषट्कारौ दक्षिणतस्स्थित्वा जुहुतः । इन्द्राय मरुत्वत इदम् । अग्नये स्विष्टकृत इदम् । द्विदेवत्यवत्संपातौ व्यवनीय । अभक्षितेन पात्रेण अध्वर्युस्तृतीयं मरुत्वतीयं गृह्णाति । मरुत्वाꣳ इन्द्र वृषभो रणाय पिबा सोममनुष्वधं मदाय । आ सिञ्चस्व जठरे मध्व ऊर्मिं त्वꣳ राजासि प्रदिवस्सुतानाम् । उपयामगृहीतोऽसीन्द्राय त्वा मरुत्वते गृहीत्वा पवित्रदशाभिः परिमृज्य । एष ते योनिरिन्द्राय त्वा मरुत्वते सादयति । प्रतिप्रस्थाता हरति भक्षम् । उभावध्वर्यू प्रतिभक्षयतः । एतत्पात्रमादायाध्वर्युस्सदोबिले प्राङ्मुख उपविश्य इडा देवहूरित्यादि शस्त्रं प्रतिगीर्य शस्त्रप्रायश्चित्तं हुत्वा । उक्थशा यज सोमस्य । वषट्कृतानुवषट्कृते जुहोति । अनुप्रकम्पयन्ति नाराशंसान् । इन्द्राय मरुत्वत इदम् । ऊर्वेभ्यः पितृभ्य इदम् । अग्नये स्विष्टकृत इदम् । ग्रहमध्वर्युः प्रतिभक्षयति । पूर्ववन्नाराशंसानां भक्षणाप्यायनसादनानि।

माहेन्द्रग्रहग्रहणं स्तोत्रशस्त्रे च :-

माहेन्द्रं शुक्रपात्रेण गृह्णाति महाꣳ इन्द्रो य ओजसा पर्जन्यो वृष्टिमाꣳ इव । स्तोमैर्वत्सस्य वावृधे । उपयामगृहीतोऽसि महेन्द्राय त्वा गृहीत्वा पवित्रदशाभिः परिमृज्य । एष ते योनिर्महेन्द्राय त्वा सादयति । असर्ज्यसर्जि इति माहेन्द्रस्य स्तोत्रमुपाकरोति १। ब्रह्मा देव सवितरित्यादि । प्रवास्यह्ने त्वाहर्जिन्व । ओꣲ् स्तुत । यजमानः - स्तुतस्य स्तुतमसि । स्तुते वैश्वदेववत् शस्त्रप्रतिगरो ग्रहनाराशंसाश्च । उक्थशा यज सोमस्य । महेन्द्रायेदम् । ऊर्वेभ्यः पितृभ्य इदम् ।

अतिग्राह्यहोमः :-

माहेन्द्रं त्वतिग्राह्या अनुहूयन्ते । सहैवाध्वर्युणा आग्नेयं प्रतिप्रस्थताादत्ते । ऐन्द्रं नेष्टा । सौर्यमुन्नेता । अग्ने तेजस्विन् तेजस्वी त्वं देवेषु भूयास्तेजस्वन्तं मामायुष्मन्तं वर्चस्वन्तं मनुष्येषु कुरु दीक्षायै च त्वा तपसश्च तेजसे जुहोमि स्वाहा । अग्नय इदम् । प्रतिप्रस्थाता जुहोति । अतिग्राह्ये हुते तेजोविदसि तेजो मा मा हासीन्माहं तेजो हासिषं मा मां तेजो हासीत् अनुमन्त्रयते । इन्द्रौजस्विन्नोजस्वी त्वं देवेषु भूया ओजस्वन्तं मामायुष्मन्तं वर्चस्वन्तं मनुष्येषु कुरु ब्रह्मणश्च त्वा क्षत्रस्य चौजसे जुहोमि स्वाहा । इन्द्रायेदम् । ऐन्द्रं नेष्टा हुत्वा । ओजोविदस्योजो मा मा हासीन्माहमोजो हासिषं मा मामोजो हासीत् अनुमन्त्रयते । सूर्य भ्राजस्विन् भ्राजस्वी त्वं देवेषु भूया भ्राजस्वन्तं मामायुष्मन्तं वर्चस्वन्तं मनुष्येषु कुरु वायोश्च त्वापां च भ्राजसे जुहोमि स्वाहा । सूर्यायेदम् । सौर्यमुन्नेता हुत्वा । सुवर्विदसि सुवर्मा मा हासीन्माहꣳ सुवर्हासिषं मा माꣳ सुवर्हासीत् अनुमन्त्रयते । अध्वर्युः - अनुवषट्कृते जुहोति । अग्नये स्विष्टकृत इदम् । ग्रहमध्वर्युः प्रतिभक्षयति । सर्वभक्षाश्चमसा भवन्ति । प्रतिप्रस्थात्रादयः सदसि प्रत्यङ्मुखा भक्षयन्ति । भक्षेहीत्यादि । नेष्टरुपह्वयस्व उन्नेतरुपह्वयस्व । मयि मेधां मयि प्रजां मय्यग्निस्तेजो दधातु प्रतिप्रस्थता भक्षयति । हिन्व मे । भक्षेहीत्यादि । प्रतिप्रस्थातरुपह्वयस्व उन्नेतरुपह्वयस्व । मयि मेधां मयि प्रजां मयीन्द्र इन्द्रियं दधातु नेष्टा भक्षयति । हिन्व मे । भक्षेहीत्यादि । प्रतिप्रस्थातरुपह्वयस्व नेष्टरुपह्वयस्व । मयि मेधां मयि प्रजां मयि सूर्यो भ्राजो दधातु उन्नेता भक्षयति । हिन्व मे ।

उक्थ्यपर्यायाः :-

प्रक्षालितेषु चमसेषु प्रातस्सवनवदुक्थ्यपर्यायाः । उपयामगृहीतोऽसीन्द्राय त्वा जुष्टं गृह्णामि देवेभ्यो देवायुवमुक्थेभ्य उक्थायुवम् इत्यादि सर्वत्र ग्रहणासादनौ । ब्रह्मन् स्तोष्याम इत्युक्ते ब्रह्मा देवसवितरित्यनुद्रुत्य अनुवासि रात्रियै त्वा रात्रिं जिन्व प्रथमोक्थ्ये । उशिगसि वसुभ्यस्त्वा वसून् जिन्व इति द्वितीये । प्रकेतोऽसि रुद्रेभ्यस्त्वा रुद्रान् जिन्व इति तृतीये । उक्थशा यज सोमानाम् इति सर्वत्र । देवेभ्यस्त्वा इति मुख्ये संपातावनयनं च । न प्रतिप्रस्थातोर्ध्वपात्रस्य भक्षयति । अच्छावाकशस्त्रं प्रतिगीर्य उक्थं वाचि इत्याह माध्यन्दिनं सवनं प्रतिगीर्य शस्त्रं शस्त्रं वा । प्रक्षालितेषु चमसेषु प्रातस्सवनवदग्निं नरो दीधितिभिरित्यादि प्रायश्चित्तं कृत्वा । विश्वे देवा मरुत इन्द्रो अस्मानस्मिन् द्वितीये सवने न जह्युः । आयुष्मन्तः प्रियमेषां वदन्तो वयं देवानाꣳ सुमतौ स्याम स्वाहा । विश्वेभ्यो देवेभ्यो मरुद्भ्य इन्द्रायेदम् । संस्थिते सवनाहुतिं जुहोति । प्रशास्तः प्रसुव इति सम्प्रेष्यति । ब्रह्मा यथेतं प्रतिनिष्क्रामति । सन्तिष्ठते माध्यन्दिनं सवनम् ।

॥ इति माध्यन्दिनं सवनम् ॥



॥ अथ तृतीयसवनम् ॥

आदित्यग्रहप्रचारः :-

आदित्यारम्भणं तृतीयसवनम् । हविर्धानस्योभे द्वारौ संवृत्यादित्यपात्रेण य आदित्यस्थाल्यां द्विदेवत्यग्रहसम्पातास्तेभ्यस्सोमं गृह्णाति । कदा चन स्तरीरसि नेन्द्र सश्चसि दाशुषे । उपोपेन्नु मघवन् भूय इन्नु ते दानं देवस्य पृच्यते । उपयामगृहीतोऽस्यादित्येभ्यस्त्वा एकदेशं सोमं गृहीत्वा कदा चन प्रयुच्छस्युभे नि पासि जन्मनी । तुरीयादित्य सवनं त इन्द्रियमातस्थावमृतं दिवि । उपयामगृहीतोऽस्यादित्येभ्यस्त्वा तस्मिन् शृतातङ्क्यं दधि गृहीत्वा । यज्ञो देवानां प्रत्येति सुम्नमादित्यासो भवता मृडयन्तः । आवोर्वाची सुमतिर्ववृत्यादꣳहोश्चिद्या वरिवोवित्तरासत् । उपयामगृहीतोऽस्यादित्येभ्यस्त्वा पुनस्सोमं गृहीत्वा । विवस्व आदित्यैष ते सोमपीथस्तेन मन्दस्व तेन तृप्य तृप्यास्म ते वयं तर्पयितारः तस्मिन् ग्रावाणमुपांशुसवनमवधाय । तेनैनं लोडयित्वा ग्रावाणं यथास्थानं निधाय । सूर्यो मा देवो देवेभ्यः पातु वायुरन्तरिक्षाद्यजमानोऽग्निर्मा पातु चक्षुषः । सक्ष शूष सवितर्विश्वचर्षण एतेभिस्सोम नामभिर्विधेम ते तेभिस्सोम नामभिर्विधेम ते दर्भैर्हस्तेनापिधायोत्तिष्ठति । अहं परस्तादहमवस्तादहं ज्योतिषा वितमो ववार । यदन्तरिक्षं तदु मे पिता भूदहꣳ सूर्यमुभयतो ददर्शाहं भूयासमुत्तमस्समानानां आदित्यं यजमानोऽन्वारभत आ होमात् । कविर्यज्ञस्य वि तनोति पन्थां नाकस्य पृष्ठे अधि रोचने दिवः । येन हव्यं वहसि यासि दूत इतः प्रचेता अमुतस्सनीयान् हरति । आ समुद्रादान्तरिक्षात् प्रजापतिरुदधिं च्यावयातीन्द्रः प्रस्नौतु मरुतो वर्षयन्तु दर्भैराच्यावयति । आदित्येभ्योऽनुब्रूहि प्रियेभ्यः प्रियधामभ्यः प्रियव्रतेभ्यो महस्व सरस्वपतिभ्य उरोरन्तरिक्षस्याध्यक्षेभ्यः इति पुरोनुवाक्यां सम्प्रेष्यति । आश्राव्य प्रत्याश्राविते । आदित्येभ्यः प्रेष्य प्रियेभ्यः प्रियधामभ्यः प्रियव्रतेभ्यो महस्व सरस्वपतिभ्य उरोरन्तरिक्षस्याध्यक्षेभ्यः इति सम्प्रैषौ । यास्ते विश्वास्समिधस्सन्त्यग्ने याः पृथिव्यां बर्हिषि सूर्ये याः । तास्ते गच्छन्त्वाहुतिं घृतस्य देवायते यजमानाय शर्म दर्भानाहवनीये प्रास्य अन्यत्रेक्षमाण आदित्यं तूष्णीं जुहोति । आदित्येभ्य इदम् । न हुत्वान्वीक्षेत । सूदवदादित्यपात्रमायतने सादयति ।

महाभिषवः :-

अथ महाभिषवः । होतृचमसे वसतीवरीरानीय निग्राभ्याः करोति । निग्राभ्यास्स्थ देवश्रुत इत्यादि । अस्मत्सखा त्वं देव सोम जागतेन छन्दसा विश्वेषां देवानां प्रियं पाथो अपीहि अदाभ्यांशुम् । यत्ते सोमादाभ्यम् इत्युपांशुपावनौ चापिसृज्य । यश्चोपांशुपात्रे अंशुस्तमृजीषे अपिसृज्य । प्रातस्सवनवन्महाभिषवः । पुरस्तादध्वर्युरित्यादि ऋजीषोपोहनान्ते । प्रतिप्रस्थातस्सवनीयान्निर्वप । पयस्यावर्जं सवनीयाः । कर्मणे वामित्यादि । प्रातस्सवने एव उपहितेषु कपालेषु अङ्गाराध्यूहनादि इराभूतिरित्यन्तं प्रतिप्रस्थाता करोति ।

आशिरावनयनम् :-

आग्नीध्रे पत्नी आशिरं मथित्वा अपरया द्वारा हविर्धानं प्रपादयति । पूर्वया यजमानः प्रपद्यते । पूतभृतो बिले प्रतिहर्ता उदीचीनदशं पवित्रं वितत्य । तस्मिन् यजमानः पवित्रं त इत्यभिमन्त्र्य पुरस्तात् प्रत्यङ्तिष्ठन् मुख्यया सह पत्न्या आशिरमवनयति । अस्मे देवासो वपुषे चिकित्सत यमाशिरा दम्पती वाममश्नुतः । पुमान् पुत्रो जायते विन्दते वस्वथ विश्वे अरपा एधते गृहः ॥ आशीर्दाया दम्पती वाममश्नुतामरिष्टो रायस्सचताꣳ समोकसा । य आसिचत्सन्दुग्धं कुम्भ्या सहेष्टेन यामन्नमतिं जहातु सः ॥ सर्पिर्ग्रीवी पीवर्यस्य जाया पीवानः पुत्रा अकृशासो अस्य । सहजानिर्यस्सुमुखस्यमान इन्द्रायाशिरꣳ सह कुम्भ्यादात् ॥ आशीर्म ऊर्जमुत सुप्रजास्त्वमिषं दधातु द्रविणꣳ सवर्चसम् । सञ्जयन् क्षेत्राणि सहसाऽहमिन्द्र कृण्वानो अन्याꣳ अधरान् सपत्नान् ॥ ततो द्रोणकलशे तूष्णीं दशापवित्रं निधाय तस्मिन् होतृचमसेन धारां स्रावयति । अध्वर्युर्धाराग्रहणकाले आग्रयणमेव गृह्णाति चतसृभ्यो धाराभ्यः । आग्रयणादुत्सिच्य तां द्वितीयां धारां करोति । आदित्यस्थाल्या तृतीयाम् । आदित्यग्रहसंपाताच्चतुर्थीम् । ये देवा दिव्येकादश स्थ इत्यादिना गृहीत्वा त्रिर्हिंकृत्य सोमः पवत इत्यादि । विरमति धारा । एकधनानां किञ्चित् स्थापयित्वा आधवनीयेऽवनीय पूतभृतो बिल इत्यादि । पञ्चहोत्राभिमर्शनान्ते । द्वौ समुद्रौ । द्वे द्रधसी । परिभूरग्निम् । आत्मने मे । पुष्ट्यै मे । विष्णोर्जठरमसि । इन्द्रस्य जठरमसि । विश्वेषां देवानां जठरमसि । सोम त्वां वृणीमहे । शृतोऽस्यात्मानं मे । शृतास्स्थ पुष्टिं मे । प्रजपतेर्जठरमसि । इन्द्रस्यजठरमसि । विश्वेषां देवानां जठरमसि । शृतस्त्वं इत्यादि ।

आर्भवपवमानसर्पणम् :-

वैप्रुषान् सप्तहोतारं च हुत्वा माध्यन्दिनवदार्भवपवमानं सर्पन्ति । वागग्रेगाः । जागतः पन्था आदित्या देवता वृकेणापरिपरेण पथा स्वस्त्यादित्यानशीय सर्पणे विकारः । वायुर्हिङ्कर्ता । ब्रह्मा - देव सवितः । सुदीतिरस्यादित्येभ्यस्त्वादित्यां जिन्व । ओꣲ् स्तुत । आयुषे हिं कुरु तस्यै प्रस्तुहि तस्यै स्तुहि तस्यै मेऽवरुद्ध्यै पुरस्तादार्भवपवमानाद्यजमानो जपति । पञ्च होतारं व्याचष्टे आयुर्वै हिं कुरु तस्यै प्रस्तुहि तस्यै स्तुहि तस्यै मेऽवरुद्ध्यै इति च । स्तूयमाने च पञ्चहोतारं जपति । पुरो३१जी३तीवो अन्धा३सा इति मध्यमायां च स्तोत्रियायां सघासि जगती छन्दा अनु त्वा रभे स्वस्ति मा सं पारय अन्वारोहं जपति । स्तुतस्य स्तुतमसि । स्तुतेऽध्वर्युः सम्प्रेष्यति१ अग्नीदग्नीन् विहर बर्हिस्तृणीहि पुरोडाशाꣳ अलङ्कुरु प्रतिप्रस्थातः पशौ सं वदस्व । अत्र शलाकाभिर्ज्वलतो धिष्णियान् विहृतान्न व्याघारयेत् । उपरिष्टाद्व्याघारणम् । आग्नीध्रः - कर्मणे वामित्यादि । अलङ्करणान्ते विष्णो त्वं नो अन्तमः । प्रतिप्रस्थाता शृतꣳ हवी३श्शमितः इत्यादि हृदयाभिघारणान्तं कृत्वा२ । अध्वर्युः - यस्त आत्मेत्यादि । अग्नये छागस्य हविषोऽनुब्रू३हि । अग्नये छागस्य हविषः प्रेष्य । अग्नय इदम् । अग्नेरहं देवयज्ययेन्द्रियावी भूयासम् । जेमानम् इति वा । पश्विडायां भूयस्येहीत्यादि सा मे सत्याशीराशीर्म ऊर्जमिति इति च भवति । मार्जनान्ते सोमः पवित्रꣳ स मा पुनातु । कलशो ह्वयताम् । सोमो ह्वयताम् । प्रतिप्रस्थाता सवनीयानासादयति । जुह्वामुपस्तीर्य । तृतीयस्य सवनस्येन्द्राय पुरोडाशानामनुब्रू३हि । तृतीयस्य सवनस्येन्द्राय पुरोडाशानां प्रेष्य इति सम्प्रेषौ ।

तृतीयसवनस्य होतृकाणां चमसप्रचारः :-

होत्र इडां हृत्वा हविर्धानं गच्छन् सम्प्रेष्यति । उन्नीयमानेभ्योऽनुब्रू३हि । प्रचरणकाले होतृचमसमध्वर्युरादत्ते । तृतीयस्य सवनस्यर्भुमतो विभुमतः प्रभुमतो वाजवतस्सवितृवतो बृहस्पतिवतो विश्वदेव्यावतस्तीव्रां आशीर्वत इन्द्राय सोमान् इत्यादि । श्येनाय पत्वने स्वाहा वषट्कृते जुहोति । वट्स्वयमभिगूर्ताय नमस्स्वाहा अनुवषट्कृते । इन्द्राय ऋभुमत इदम् । अग्नये स्विष्टकृत इदम् । प्रैतु होतुश्चमस इत्यादि । मैत्रावरुणचमसमादाय विष्टम्भाय धर्मणे स्वाहा । वट्स्वयमभिगूर्ताय नमस्स्वाहा इति सर्वत्रानुवषट्कृते । इन्द्रावरुणाभ्यामिदम् । अग्नये स्विष्टकृत इदम् इति सर्वत्रानुवट्कृते । परिधये जनप्रथनाय स्वाहा ब्राह्मणाच्छंसिचमसे । इन्द्राबृहस्पतिभ्यामिदम् । ऊर्जे होत्राणाꣲ् स्वाहा पोतृचमसे । मरुद्भ्य इदम् । पयसे होत्राणाꣲ् स्वाहा नेष्टृचमसे । त्वष्ट्र इदम् । प्रजापतये मनवे स्वाहा अच्छावाकचमसे । इन्द्राविष्णुभ्यामिदम् । ऋतमृतपास्सुवर्वाट्स्वाहा आग्नीध्रचमसे । अग्नये जातवेदस इदम् । तृम्पताꣳ होत्रा मधोर्घृतस्य सर्वान् हुत्वाध्वर्युर्जपति । आग्नीध्रचमसमादाय । सद एत्य अयाडग्नीदित्याचष्टे । पर्वाञ्जनादि पुरोडाशं विहाय हविश्शेषान् भक्षयन्ति । ततश्चमसानां भक्षणम् । होतृचमसमध्वर्युः प्रतिभक्षयति । होतृकाणां च तैस्तैस्सह । होतुः प्रथमं स्वचमसे द्विर्भक्षणम् । मध्यतःकारिणां च । होतृकाणां चमसेषु सकृत् । तेषां स्वस्वचमसे द्विर्भक्षणम् । ततस्समाख्या भक्षणम् । सर्वेषां चमसाप्यायने वसतीवरीस्समाप्तिः ।

पितृभ्यः पिण्डदानम् :-

सन्नेषु नाराशंसेषु चमसिनः स्वं स्वं चमसमनून्यन्ते१ । प्राचीनावीतिनः एतत्ते ततासौ ये च त्वामनु इत्येतैः प्रतिमन्त्रं त्रींस्त्रीन् पुरोडाशशकलानुपवपन्ते । स्वेभ्यः पितृभ्यः एव । नमो वः पितरो रसाय नमो वः पितरश्शुष्माय नमो वः पितरो जीवाय नमो वः पितरस्स्वधायै नमो वः पितरो मन्यवे नमो वः पितरो घोराय पितरो नमो वो य एतस्मिल्लोके स्थ युष्माꣲ्स्तेनु येऽस्मिल्लोके मां तेनु य एतस्मिल्लोके स्थ यूयं तेषां वसिष्ठा भूयास्त येऽस्मिल्लोकेऽहं तेषां वसिष्ठो भूयासम् इति नमस्कारान् जपन्ति । सूर्यं ते चक्षुः इति षड्ढोतारं यजमानो व्याचष्टे । उपवीतिनः प्रजापते न त्वदेतान्यन्यो विश्वा जातानि परि ता बभूव । यत्कामास्ते जुहुमस्तन्नो अस्तु वयꣴ् स्याम पतयो रयीणाम् इति प्राजापत्ययर्चावतिष्ठन्ते ।

सावित्रग्रहग्रहणं, प्रचारश्च :-

वाममद्य सवितर्वाममु श्वो दिवेदिवे वाममस्मभ्यꣳ सावीः । वामस्य हि क्षयस्य देव भूरेरया धिया वामभाजस्स्याम । उपयामगृहीतोऽसि देवाय त्वा सवित्रे अन्तर्यामपात्रेण सावित्रमाग्रयणाद्गृहीत्वा न सादयति । पवित्रदशाभिः परिमृज्य तमादायाहवनीयं गत्वा । देवाय सवित्रेऽनुब्रू३हि । आश्राव्य प्रत्याश्राविते देवाय सवित्रे प्रेष्य । नानुवषट्कारो न भक्षयति । देवाय सवित्र इदम् ।

वैश्वदेवशस्त्रम् :-

एतेनैव सावशेषेण वैश्वदेवं पूतभृतो गृह्णाति उपयामगृहीतोऽसि सुशर्मासि सुप्रतिष्ठानो बृहदुक्षे नमः गृहीत्वा पवित्रदशाभिः परिमृज्य एष ते योनिर्विश्वेभ्यस्त्वा देवेभ्यः सादयति । न स्तोत्रं भवति । इडा देवहूरित्यादि । वैश्वदेवं प्रतिगृणाति । प्र द्यावा यज्ञैः पृथिवी ऋतावृधेत्यभिज्ञाय उभयतो मोदं प्रतिगृणाति । मदा मोद इव इत्यर्धर्चे । मोदा मोद इव इत्यवसानेषु । आ व्याहावात् । नियुद्भिर्वायविहता विमुञ्चेत्यभिज्ञाय प्रतिप्रस्थाता द्विदेवत्यपात्राणि वायुर्वो विमुञ्चतु इति विमुच्याऽपरया द्वारा निर्हृत्य मार्जालीये प्रक्षाल्य पूर्वयातिहृत्य यथायतनं सादयति । शस्त्रस्य शस्त्रमसि । अग्नये पथिकृत इत्यादि शस्त्रप्रायश्चित्तं हुत्वा । उक्थशा यज सोमस्य वषट्कृतानुवषट्कृते जुहोति । अनुप्रकम्पयन्ति नाराशंसान् । विश्वेभ्यो देवेभ्य इदम् । काव्येभ्यः पितृभ्य इदम् । अग्नये स्विष्टकृत इदम् । ग्रहमध्वर्युः प्रतिभक्षयति । सर्वभक्षाश्चमसा भवन्ति ॥

सौम्यचरोः करणं, प्रचारश्च :-

सौम्यस्य चरोस्तन्त्रं प्रक्रमयति । उत्तरेण गार्हपत्याहवनीयौ दर्भान् संस्तीर्य स्थालीम् शूर्पं च कृष्णाजिनं च दर्भं च उलूखलं च मुसलं च । पुरतः पात्रीं मेक्षणं उत्पवनार्थपात्रं दर्भं च । पवित्रे कृत्वा यजमान वाचं यच्छ । सं विशन्ताम् इत्यादि । सोमाय जुष्टं निर्वपामि । सोम हव्यꣳ रक्षस्व । सोमाय वो जुष्टं प्रोक्षामि । शुन्धध्वम् इति सर्वाभिरद्भिस्त्रिः प्रोक्षति । कृष्णाजिनादानादि । हस्तेन तुषोपवापः । धृष्टिरसि । ध्रुवोऽसि इति स्थालीमुपदधाति । तण्डुलानुत्पूय देवो व इत्यप उत्पूय स्थाल्यामासिञ्चति । घर्मोऽसि इति स्थाल्यां तण्डुलान् क्षिपति । अन्तरितꣳ रक्षः । अविदहन्तश्श्रपयत । अयं प्राणश्च इति प्रस्तरे पवित्रे अपिसृज्य । तूष्णीमभिघार्योद्वास्य । देवस्त्वा सविता मध्वानक्तु । प्रियेणेत्यासादनम् । अयं यज्ञो, ममाग्ने, चतुर्होता इत्यासन्नाभिमर्शनम् । अध्वर्युः - अन्तरा यूपमाहवनीयं च स्रुचौ हृत्वा दक्षिणत उपविश्य । प्राचीनावीती यजमानः पञ्चहोतारं वदेत् । अध्वर्युः प्राचीनावीती जुह्वामुपस्तीर्य हस्तेन प्रथममवदानमवद्यति । मेक्षणेनोत्तरम् । अभिघार्य न हविः प्रत्यभिघारयति । उदङ्ङतिक्रम्य दक्षिणामुखस्तिष्ठन्नाश्राव्य प्रत्याश्राविते सौम्यस्य यज । वषट्कृते दक्षिणार्धे जुहोति । सोमायेदम् । सोमस्याहं देवयज्यया वृत्रहा भूयासम् । यज्ञोपवीत्यप उपस्पृश्य । यथेतं गत्वा जुह्वां चतुर्गृहीतं गृहीत्वा दक्षिणातिक्रम्याश्राव्य प्रत्याश्रविते घृतस्य [उपांशूक्त्वा] यज [उच्चैः] । वषट्कृते जुहोति । अग्नाविष्णुभ्यामिदम् । दब्धिरसि १। प्रत्याक्रम्य आज्येन चरुमभिपूर्य उद्गातृभ्यो हरन्ति । उद्गातारोऽवेक्षन्ते । अत्र पुनः शलाकाभिर्ज्वलतो धिष्णियान् विहृतानाज्येनैव प्रचरण्यामष्टगृहीतेन व्याघार्य धारयति धिष्णियानाज्यशेषं च । आहवनीयं न व्याघारयति ।

पात्नीवतग्रहप्रचारः :-

उपयामगृहीतोऽसि बृहस्पतिसुतस्य त इन्दो इन्द्रियावतः पत्नीवन्तं ग्रहं गृह्णामि उपांशुपात्रेण पात्नीवतमाग्रयणाद्गृहीत्वा पवित्रदशाभिः परिमृज्य न सादयति । व्याघारणशेषेण श्रीत्वाश्राव्य प्रत्याश्रविते संप्रेष्यति । अग्नीत् [उच्चैः] पात्नीवतस्य [उपांशु] यज [उच्चैः] । वषट्कृते जुहोति । अग्ना३इ पत्नीवा३स्सजूर्देवेन त्वष्ट्रा सोमं पिब स्वाहा । अग्नये पात्नीवते त्वष्ट्र इदम् । ततः संप्रेष्यति । अग्नीन्नेष्टुरुपस्थमासीद नेष्टः पत्नीमुदानयोन्नेतर्होतुश्चमसमनून्नय होतृचमसे ध्रुवायावकाशं कुरूद्गात्रा पत्नीꣳ सङ्ख्यापयाप उप प्रवर्तय । अन्तरा नेष्टारं धिष्णियं चाग्नीध्रो व्यवसृप्य भक्षयति । तमध्वर्युः प्रतिभक्षयति । पूतभृतो बिल इत्यादि । होतृचमसे ध्रुवायावकाशं कुर्वन् होतृचमसमुख्यान् चमसानुन्नयन् दशाभिः कलशौ मृष्ट्वा न्युब्जति ।

यज्ञायज्ञियस्तोत्रोपाकरणं, आग्निमारुतशस्त्रं च :-

असर्ज्यसर्जि इति यज्ञायज्ञियस्य स्तोत्रमुपाकरोति । ब्रह्मा - देव सवितः । ओजोऽसि पितृभ्यस्त्वा पितॄन् जिन्व । ओꣲ् स्तुत । ज्वलयन्ति धिष्णियान् । प्रावृतशिरस्काः यज्ञायज्ञियेन स्तुवते । ये प्रसृप्तास्स्युस्ते सर्वेऽग्निष्टोममुप गायेयुः । सप्तहोतारं यजमानो व्याचष्टे । विश्वस्य ते विश्वावतो वृष्णियावतस्तवाग्ने वामीरनु सन्दृशि विश्वा रेताꣳषि धिषीय नेष्टा हिङ्कारमनूद्गात्रा पत्नीं सङ्ख्यापयत्या तिसृभ्यस्स्तोत्रीयाभ्यः । अगन् देवान् यज्ञो नि देवीर्देवेभ्यो यज्ञमशिष-न्नस्मिन् सुन्वति यजमान आशिषस्स्वाहाकृतास्समुद्रेष्ठा गन्धर्वमा तिष्ठतानु । वातस्य पत्मन्निड ईडिताः पत्न्यप उपप्रवर्तयति । दक्षिणेनोरुणा नग्नेन प्राचीमुदीचीर्वा आभिमुख्यमूर्वोरुपप्रवर्तयेदित्येके । आ तिसृभ्यस्स्तोत्रीयाभ्यस्त्रिस्सङ्ख्यापनं प्रवर्तनं निनयनमित्येके । स्तुतस्य स्तुतमसि । इडा देवहूः । अभ्यग्रमाग्निमारुतं१ प्रतिगृणाति । आपो हि ष्ठा मयोभुव इत्यभिज्ञाय अपो विषिञ्चन् प्रतिगृणाति । स्वादुष्किलायं मधुमान् उतायुमिति होतुरभिज्ञाय उभयतो मोदं प्रतिगृणाति । मदामोदैव मोदामोदैव इत्या व्याहावात् । परिधानीयायां द्विः शस्तायाम् । भूतमसि भूते मा धा मुखमसि मुखं भूयासम् प्रतिप्रस्थाता ध्रुवमवेक्ष्य । द्यावापृथिवीभ्यां त्वा परिगृह्णामि अञ्जलिना परिगृह्य । विश्वे त्वा देवा वैश्वानराः प्रच्यावयन्तु दिवि देवान् दृꣳहान्तरिक्षे वयाꣳसि पृथिव्यां पार्थिवान् हृत्वा । ध्रुवं ध्रुवेण हविषाव सोमं नयामसि । यथा नस्सर्वमिज्जगदयक्ष्मꣳ सुमना असत् । यथा न इन्द्र इद्दिशः केवलीस्सर्वास्समनसः करत् । यथा नस्सर्वा इद्दिशोऽस्माकं केवलीरसन्न् पुरस्तात् प्रत्यङ्ङासीनो होतृचमसे ध्रुवमवनयति । यजमानः - शस्त्रस्य शस्त्रमसि । अध्वर्युः - उक्थं वाचीन्द्राय इत्याह तृतीयसवनं प्रतिगीर्य । शस्त्रं शस्त्रं वा । शस्त्रप्रायश्चित्तं हुत्वा प्रचरणकाले होतृचमसमध्वर्युरादत्ते । चमसान्श्चमसाध्वर्यवः आश्राव्य प्रत्याश्राविते संप्रेष्यति उक्थशा यज सोमानाम् । वषट्कृतानुवषट्कृते हुत्वा हरति भक्षम् । अग्नये वैश्वानराय मरुद्भ्य इदम् । अग्नये स्विष्टकृत इदम् । होतृचमसमध्वर्युः प्रति भक्षयति । भक्षेहीत्यादि । होतरुपह्वयस्व । सुभूरसि श्रेष्ठो रश्मीनां प्रियो देवानाꣳ सꣳसदनीयः । तं त्वा सुभव देवा अभि संविशन्तु । इषोऽसि त्वेषोऽसि नृम्णोऽसि यह्वोऽसि व्रतोऽसि स्वोऽसि चारणोऽसि तस्य त इषस्य त्वेषस्य नृम्णस्य यह्वस्य व्रतस्य स्वस्य चारणस्य शूद्रस्य चार्यस्य च भुक्षिषीय भक्षयति । हिन्व मे । सर्वभक्षाश्चमसा भवन्ति । प्रक्षालितेषु चमसेषु । यथा त्वꣳ सूर्यासि विश्वदर्शत एवमहं विश्वदर्शतो भूयासम् आदित्यं यजमान उपतिष्ठते । आयुर्म इन्द्रियं धेह्यदो म आगच्छतु आहवनीयम् । यत्कामयते तस्य नाम गृह्णाति ।

अनूयाज उपयड्ढोमादि पाशुकं कर्म :-

अग्नीदौपयजानङ्गारानाहरेत्येतदादि पाशुकं कर्म प्रतिपद्यते । अनूयाजान्ते जुह्वां स्वरुमवधाय द्यां ते धूमो गच्छत्वन्तरिक्षमर्चिः पृथिवीं भस्मना पृणस्व स्वाहा । स्वरव इदम् । सूक्तवाके अग्नय इदम् । अग्नेरहमुज्जितिम् । सोमायेदम् । सोमस्याहमुज्जितिम् । अग्नय इदम् । अग्नेरहमुज्जितिम् । वनस्पतय इदम् । वनस्पतेरहमुज्जितिम् । इन्द्राय वसुमत इदम् । इन्द्राय रुद्रवत इदम् । इन्द्रायादित्यवत ऋभुमते विभुमते प्रभुमते वाजवते१ बृहस्पतिवते विश्वदेव्यावत इदम्२ । देवेभ्य आज्यपेभ्य इत्यादि । एमा अग्मन्नित्यादि विद्यते ।

वाजिनहोमः :-

परिधीन् प्रहृत्य संस्रावान्तं कृत्वा वाजिनपात्र उपस्तीर्य अन्तर्वेदि बर्हिरनुविषिञ्चन् वाजिनं गृह्णाति । नाभिघारयति । वाजिभ्योऽनुब्रू३हि । वाजिनो यज । वषट्कृते जुहोत्यनुवषट्कृते च । वाजिभ्य इदम् । वाजिनामहं देवयज्ययेन्द्रियावी । जेमानम् इति वा । अग्नये स्विष्टकृत इदम् । पशुबन्धवद्दिशः प्रतीज्या । अन्तर्वेदि शेषं सर्वे समुपहूय भक्षयन्ति । वाजिनां भक्षो अवतु वाजो अस्मान् रेतस्सिक्तममृतं बलाय । स न इन्द्रियं द्रविणम् दधातु मा रिषाम वाजिनं भक्षयन्तः । तस्य ते वाजिभिर्भक्षङ्कृतस्य वाजिभिस्सुतस्य वाजिपीतस्य वाजिनस्योपहूतस्योपहूतो भक्षयामि भक्षयित्वा आचम्य ।

हारियोजनहोमः :-

अथोन्नेता हारियोजनं गृह्णाति । उपयामगृहीतोऽसि हरिरसि हारियोजनो हर्यो स्थाता वज्रस्य भर्ता पृश्नेः प्रेता तस्य ते देव सोमेष्टयजुषस्स्तुतस्तोमस्य शस्तोक्थस्य हरिवन्तं ग्रहं गृह्णामि द्रोणकलशेन सर्वमाग्रयणं गृहीत्वा न सादयति । पवित्रदशाभिः परिमृज्य बह्वीभिर्धानाभिः श्रीत्वा शीर्षन्नधिनिधायोपनिष्क्रम्य । इन्द्राय हरिवतेऽनुब्रू३हि । इन्द्राय हरिवते प्रेष्य । हरीस्थ हर्योर्धानास्सहसोमा इन्द्राय स्वाहा विक्रम्य वषट्कृतानुवषट्कृते जुहोति । इन्द्राय हरिवत इदम् । अग्नये स्विष्टकृत इदम् । हरति भक्षम् । होतुर्भक्षणानन्तरमपरेणोत्तरवेदिं द्रोणकलशं प्रतिष्ठाप्य उन्नेतर्युपहवमिष्ट्वा सर्वे हारियोजनं भक्षयन्ति । उन्नेता मुख्यादीन् सर्वानुपहूय भक्षयति । उन्नेतरुपह्वयस्वेति सर्वे उन्नेतारमुपहूय भक्षयन्ति । भक्षेहीत्यादि सर्वेषां समानम्३ । उन्नेता भक्षेहीत्यादि । ४ होतरुपह्वयस्व । अध्वर्यवुपह्वयस्व । ब्रह्मन्नुपह्वयस्व । उद्गातरुपह्वयस्व । प्रशास्तरुपह्वयस्व । प्रतिप्रस्थातरुपह्वयस्व । ब्रह्मन्नुपह्वयस्व । प्रस्तोतरुपह्वयस्व । अच्छावाकोपह्वयस्व । नेष्टरुपह्वयस्व । अग्नीदुपह्वयस्व । प्रतिहर्तरुपह्वयस्व । ग्रावस्तुदुपह्वयस्व । पोतरुपह्वयस्व । सुब्रह्मण्योपह्वयस्व । यजमानोपह्वयस्व इति सर्वेषाम् । इष्टयजुषस्ते देव सोम स्तुतस्तोमस्य शस्तोक्थस्य हरिवत इन्द्रपीतस्य मधुमत उपहूतस्योपहूतो भक्षयामि भक्षयित्वा आचम्य । पात्रान्तरेणोद्धृत्य बहिर्वेदि असंभिन्दन्तो धानानि निम्नानि कुर्वन्तः चिश्चिषाकारं भक्षयन्ति । कृष्यै क्षेमाय रय्यै पोषाय भक्षयित्वा जपन्ति । आपूर्या स्थामा पूरयत प्रजया च धनेन च उत्तरवेद्यां शेषान् न्युप्य । यन्म आत्मनो मिन्दाभूदग्निस्तत्पुनराहार्जातवेदा विचर्षणिः मिन्दयाहवनीयमुपतिष्ठन्ते । देवकृतस्यैनसोऽवयजनमसि । मनुष्य कृतस्यैनसोऽवयजनमसि । पितृकृतस्यैनसोऽवयजनमसि । आत्मकृतस्यैनसोऽवयजनमसि । अन्यकृतस्यैनसोऽवयजनमसि । एनस एनसोऽवयजनमसि आहवनीये षट्शकलानभ्याधायैकधनपरिशेषेषु हरिणीदूर्वाः प्रास्य संप्लोम्नाय तीव्रीकृत्य यथाचमसं व्यानीयापरेण चात्वालमास्तावे वा प्रत्यञ्चश्चमसिनः स्वं स्वं चमसमवघ्रेण भक्षयन्ति । ब्रह्मयजमानसदस्याः अप्सु धौतस्य सोमदेवते नृभिस्सुतस्येष्टयजुषस्तुतस्तोमस्य शस्तोक्थस्य यो भक्षो अश्वसनिर्यो गोसनिस्तस्य ते पितृभिर्भक्षङ्कृतस्योपहूतस्योपहूतो भक्षयामि भक्षयित्वा । समुद्रं वः प्रहिणोमि स्वां योनिमपिगच्छत । अरिष्टा अस्माकं वीरास्सन्तु मा परासेचि नस्त्वम् । अच्छायं वो मरुत श्लोक एत्वच्छा विष्णुं निषिक्तपामवोभिः । उत प्रजायै गृणते वयोधुर्यूयं पात स्वस्तिभिस्सदा नः अन्तर्वेदि शेषं निनीय ।

ऋत्विग्भिः सख्यविसर्जनम् :-

दधि क्राव्ण्णो अकार्षं --- तारिषत् आग्नीध्रे दधिद्रप्सान् भक्षयन्ति । उभा कवी युवाना सत्या ता धर्मणस्पती । सत्यस्य धर्मणस्पते वि सख्यानि सृजामहे तानूनप्त्रिणो सख्यानि विसृजन्ते । आज्यलेपान् प्रक्षाल्येत्यादि । पशुबन्धवत् पत्नीसंयाजाः । वेदोऽसीति वेदाभिमर्शनान्ते पिष्टलेपफलीकरणहोमः । यथेतमाहनीयं गत्वेत्यादि ऐष्टिकप्रायश्चित्तानि हुत्वा । आप्यायतामिति सकृध्रुवामाप्याय्य ।

समिष्टयजुषः होमः :-

ध्रौवमाज्यं जुह्वां नवगृहीतं गृह्णाति । आप्यायतामिति पञ्चकृत्व आप्याय्य शेषमनाप्याय्य ध्रौवसमाप्तिः । धाता रातिरित्यन्तर्वेद्यूर्ध्वस्तिष्ठन् सन्ततं समशो नव समिष्टयजूंषि जुहोति । धाता रातिस्सवितेदं जुषन्तां प्रजापतिर्निधिपतिर्नो अग्निः । त्वष्टा विष्णुः प्रजया सꣳ रराणो यजमानाय द्रविणं दधातु स्वाहा ॥ धातृसवितृप्रजापत्यग्नित्वष्टृविष्णुभ्य इदम् । समिन्द्र णो मनसा नेषि गोभिस्सꣳ सूरिभिर्मघवन्थ्सꣴ् स्वस्त्या । सं ब्रह्मणा देवकृतं यदस्ति सं देवानाꣳ सुमत्या यज्ञियानाꣲ् स्वाहा ॥ इन्द्रायेदम् । सं वर्चसा पयसा सं तनूभिरगन्महि मनसा सꣳ शिवेन । त्वष्टा नो अत्र वरिवः कृणोत्वनुमार्ष्टु तनुवो यद्विलिष्टꣴ् स्वाहा ॥ त्वष्ट्र इदम् । यदद्य त्वा प्रयति यज्ञे अस्मिन्नग्ने होतारमवृणीमहीह । ऋधगयाडृधगुताशमिष्ठाः प्रजानन् यज्ञमुपयाहि विद्वान्थ्स्वाहा ॥ अग्नय इदम् । स्वगा वो देवास्सदनमकर्म य आ जग्म सवनेदं जुषाणाः । जक्षिवाꣳसः पपिवाꣳसश्च विश्वेस्मे धत्त वसवो वसूनि स्वाहा ॥ विश्वेभ्यो देवेभ्य इदम् । यानावह उशतो देव देवान् तान् प्रेरय स्वे अग्ने सधस्थे । वहमाना भरमाणा हवीꣳषि वसुं घर्मं दिवमातिष्ठतानु स्वाहा ॥ अग्नय इदम् । यज्ञ यज्ञं गच्छ यज्ञपतिं गच्छ स्वां योनिं गच्छ स्वाहा ॥ यज्ञायेदम् । एष ते यज्ञो यज्ञपते सह सूक्तवाकस्सुवीरस्स्वाहा ॥ यज्ञपतय इदम् । देवा गातुविदो गातुं वित्वा गातुमित मनसस्पत इमं नो देव देवेषु यज्ञꣴ् स्वाहा वाचि स्वाहा वाते धास्स्वाहा ॥ देवेभ्यो गातुविद्भ्यो यज्ञाय परमात्मन इदम् । नात्र बर्हिः प्रह्रियते । प्रतिपत्त्यन्तरविधानात् । नाभिस्तृणीहि । यौ देवा मनुष्येषूपवेषावधारयन् । ये अस्मदपचेतसस्तानस्मभ्यमिहा कुरुतम् । उपवेषावुपविष्टं नः प्रजां पुष्टिमथो धनम् । द्विपदो नश्चतुष्पदो ध्रुवाननपगां कुरुतम् इत्यूहेनोपवेषद्वयस्योद्वासनम् । यद्घर्मे कपालमुपचिन्वन्ति वेधसः । पूष्णस्तदपि व्रत इन्द्रवायू विमुञ्चतां इति द्विः भर्जनकपालयोर्विमोकः । पशुवत् हृदयशूलोद्वासनम् । शुगसीत्यादि अपो अन्वचारिषमित्यन्तम् ।

[ तद्यथा = अनुपस्पृशन् हृदयशूलमुदङ्परेत्यासञ्चरे पशूनामप उपनिनीय । शुष्कार्द्रयोस्सन्धा-वुद्वासयति । शुगसि तं पाप्मानमभि शोच योऽस्मान् द्वेष्टि यं च वयं द्विष्मः । सुमित्रा न आप ओषधयः सन्तु दुर्मित्रास्तस्मै भूयासुर्योऽस्मान् द्वेष्टि यं च वयं द्विष्मः तस्मिन् सह पत्नीका मार्जयित्वा । धाम्नो धाम्नो राजन्नितो वरुण नो मुञ्च यदापो अघ्निया वरुणेति शपामहे ततो वरुण नो मुञ्च । उदुत्तमं वरुण पाशमस्मदवाधमं विमध्यमꣴ् श्रथाय । अथा वयमादित्य व्रते तवानागसो अदितये स्याम द्वाभ्यामादित्यमुपस्थाय । एधोऽस्येधिषीमहि । समिदसि । तेजोसि तेजो मयि धेहि आहवनीये तिस्रस्समिध आधाय । अपो अन्वचारिषꣳ रसेन समसृक्ष्महि । पयस्वाꣳ अग्न आगमं तं मा सꣳसृज वर्चसा आहवनीयमुपतिष्ठन्ते । ब्रह्मा अयाडग्निरित्यादि ।]

यजमानः - अग्निना देवेनेत्यादि गोमज्जपान्ते १ नमः स्वरुभ्यः इति यूपोपस्थानं कृत्वा ।

[ तद्यथा = नमस्स्वरुभ्यस्सन्नान्मावगातात्पश्चाद्दघ्वान्नं भूयासम् । शृङ्गाणी वेच्छृङ्गिणाꣳ सन्ददृश्रिरे । चषालवन्तस्स्वरवः पृथिव्याम् । ते देवासस्स्वरवस्तस्थिवाꣳसो नमस्सखिभ्यस्सन्नान्मावगात । आशासानस्सुवीर्यꣳ रायस्पोषꣴ् स्वश्वियम् । बृहस्पतिना राया स्वगाकृतो मह्यं यजमानाय तिष्ठ यूपं यजमान उपतिष्ठते । वायवेष ते वायो इति च । ] न यज्ञ शं च मे । न वृष्टिरसि । ब्राह्मणाꣲ्स्तर्पयितवै १ इति संप्रेष्यति ।

सवनाहुतिः :-

ततः अग्निं नर इत्यादि सवनप्रायश्चित्तं कृत्वा । इदं तृतीयꣳ सवनङ्कवीनामृतेन ये चमस-मैरयन्त । ते सौधन्वनास्सुवरानशानास्स्विष्टिं नो अभि वसीयो नयन्तु स्वाहा ॥ सौधन्वनेभ्य ऋभुभ्य इदम् । प्रशास्तः प्रसुव इति संप्रेष्यति । ब्रह्मा तूष्णीं यथेतं प्रतिनिष्क्रामति । यजमानः - अग्निना देवेनेत्यादि जागतान् विष्णुक्रमान् क्रामति । सर्वेभिर्देवेभिः पृतनाजयाम्यानुष्टुभेन छन्दसैकविꣳशेन स्तोमेन वैराजेन साम्ना वषट्कारेण वज्रेण सर्वजान् भ्रातृव्यानधरान्पादया-म्यवैनान्बाधे प्रत्येनान्नुदेऽस्मिन् क्षयेऽस्मिन् भूमिलोके योऽस्मान् द्वेष्टि यं च वयं द्विष्मो विष्णोः क्रमेणात्येनान् क्रामामि । इति चतुर्थं । इन्द्रेण सयुजो वयꣳ सासह्याम पृतस्यतः । घ्नन्तो वृत्राण्यप्रति ॥ यत्ते अग्ने तेजस्तेनाहं तेजस्वी भूयासं यत्ते अग्ने वर्चस्तेनाहं वर्चस्वी भूयासं यत्ते अग्ने हरस्तेनाहꣳ हरस्वी भूयासम् आहवनीयं यजमान उपतिष्ठते । सन्तिष्ठते तृतीयसवनं तृतीयसवनम् ॥

॥ अथ अवभृथेष्टिः ॥

अवभृथतन्त्रप्रारम्भः :-

अथ अवभृथस्य तन्त्रं प्रक्रमयति । या जाता ओषधय इत्यादि । तूष्णीं परिभोजिनीमुलपराजीं च । नेध्माहरणम् । वेदं कृत्वोपवेषः । अलङ्कृत्य परिस्तीर्य कर्मणे वामित्यादि । पात्रप्रयोगकाले एककपालं स्फ्यश्च द्वन्द्वम् । अग्निहोत्रहवण्यादि पुरतः प्राशित्रेडाप्रणीतायोक्त्रान्वाहार्यस्थालीपिष्टलेपवर्जम् । पवित्रकरणादि । वरुणाय जुष्टं निर्वपामि । वरुण हव्यꣳ रक्षस्व । वरुणाय वो जुष्टं प्रोक्षामि । वरुणाय जुष्टमधिवपामि । प्रथमेन कपालमन्त्रेणैककपालमुपधाय । भृगूणामङ्गिरसां तपसा तप्यस्व कपालेऽङ्गारानध्यूह्य । वरुणाय जुष्टꣳ संवपामि । आप्यलेपं निनीयेत्यन्तं कृत्वा । सदोहविर्धानयोर्मध्ये स्फ्यं तिर्यञ्चं स्तब्ध्वा सम्प्रेष्यति प्रोक्षणीरासादय स्रुवं च स्रुचश्च सम्मृड्ढ्याज्येनोदे३हि २। न प्रोक्षणीनामभिपूरणम् । उदञ्चं स्फ्यमपोह्य दक्षिणेन स्फ्यं असंस्पृष्टास्सर्वा-न्निनीय । शतभृष्टिरसि । स्रुक्संमार्जनम् । दिवः शिल्पम् । अग्ने गृहपते । पूषा ते बिलम् । न प्रोक्षण्युत्पवनम् । न चाद्भिराज्यमाज्येन । चतुर्गृहीतान्याज्यानि पञ्चावत्तिनामपि । अननूयाजपक्षे आद्यैः चतुर्भिरुपभृति । यदनूयाजौ पञ्चानां त्वा दिशां, पञ्चानां त्वा पञ्चजनानां, चरोस्त्वा पञ्चबिलस्य, ब्रह्मणस्त्वा तेजसे इत्येतैश्चतुर्भिर्गृह्णाति । सुप्रजास्त्वायेति चतुर्ध्रुवायाम् । अयं प्राणश्च । इदमहꣳ सेनाया इत्यादि । वरुणाय जुष्टमभिघारयामि । स्योनं ते । देवस्त्वा इति वारुणमलङ्कृत्योत्तरवेद्यंसे तूष्णीमासादयति । न च आसन्नाभिमर्शनम् ।

औदुम्बर्याः उद्धरणं, अवभृथ संभाराणां संभरणं च :-

अत्र यजमानः औदुम्बरीमुत्खिदति उपसृजन् धरुणं मात्रे मातरा धरुणोधयन्न् । इह पुष्टिं पुष्टिपतिर्नियच्छतु रायस्पोषमिषमूर्जमस्मासु दीधरत् तामधिषवणचर्मफलके सर्वाणि च सोमलिप्तानि अन्तरा चात्वालोत्करावुत्तरे वेद्यंसे औदुम्बर्यामासन्द्यां सादयति । अन्यत्र चतसृभ्यः सोमस्थालीभ्यः।

कृष्णाजिनस्य उत्सर्जनं, अवभृथयजुषां होमश्च :-

अव ते हेडो वरुण नमोभिरव यज्ञेभिरीमहे हविर्भिः । क्षयन्नस्मभ्यमसुरप्रचेतो राजन्नेनाꣳसि शिश्रथः कृतानि इति यजमानश्चात्वाले कृष्णाजिनं प्रास्यति । पुनर्वैनेन दीक्षेत वसीत वैनद्भ्रस्तां वैनत्स्रुचामवधानार्थां कारयेद्धविरवहननार्थं वा स्यात् । अवभृथादुदेत्य पुत्राय ब्रह्मचारिणे वा दद्यादित्येके । आयुर्दा अग्ने हविषो जुषाणो घृतप्रतीको घृतयोनिरेधि । घृतं पीत्वा मधु चारु गव्यं पितेव पुत्रमभि रक्षतादिमꣴ् स्वाहा ॥ आयुर्देऽग्नय इदम् । अवभृथ निचङ्कुण नि चेरुरसि निचङ्कुणावदेवैर्देवकृतमेनोऽयाडव मर्त्यैर्मर्त्यकृतमुरोरानो देव रिषस्पाहि स्वाहा ॥ अवभृथायेदम् । नमो रुद्राय वास्तोष्पतये । आयने विद्रवणे । उद्याने यत्परायणे । आवर्तने विवर्तने । यो गोपायति तꣳ हुवे स्वाहा ॥ रुद्राय वास्तोष्पतय इदम् । अवभृथमवैष्यन् जुहुयात् । स्रुवेण होमः । यस्मिन्नग्नौ हविश्श्रपणं तस्मिन्नेव होमः ।

अवभृथार्थं गमनम् :-

उरुꣳ हि राजा वरुणश्चकार सूर्याय पन्थामन्वेत वा उ । अपदे पादा प्रति धातवेकरुतापवक्ता हृदयाविधश्चित् सर्वे सहपत्नीकाः हविराज्यानि ऋजीषं दध्यौदुम्बरशाखां च गृहीत्वा वेद्या अभिप्रयान्तो वदन्ति । ततः संप्रेष्यति प्रस्तोतः साम गाय । ब्रह्मा अवभृथार्थं गच्छतां दक्षिणतो गच्छति । सर्वे सहपत्नीकास्त्रिस्साम्नो निधनमुपयन्ति । अर्धाद्वे द्वितीयम् । अवभृथदेशं प्राप्य तृतीयम् । शतं ते राजन् भिषजस्सहस्रमुर्वी गम्भीरा सुमतिष्टे अस्तु । बाधस्व द्वेषो निर्ऋतिं पराचैः कृतं चिदेनः प्रमुमुग्ध्यस्मत् अपो दृष्ट्वा यजमानो जपति । अध्वर्युः - सूर्यो वः पुरस्तात्त्पातु कस्याश्चिदभिशस्त्याः अपोऽभिमन्त्रयते । यजमानः - युनज्मि वो ब्रह्मणा दैव्येन हव्यायास्मै वोढव आपः । इन्धाना वस्सुप्रजसस्सुवीरा ज्योग्जीवेम बलिहृतो वयं वः । यन्म आपो अस्य यज्ञस्य रिष्याद्यद्वा स्कन्दादाज्यस्योत विष्णवः ॥ तेन हन्मि सपत्नं दुर्मरायुमैनं दधामि निर्ऋत्या उपस्थे ॥ तेजिष्ठा वस्तपना या च रोचना प्रत्योषन्तीस्तनुवो या व आपः । ताभिर्वर्माण्यभितो व्ययध्वं मा वो दभन्, यज्ञहनः पिशाचाः अभिमन्त्रयते । अभिष्ठितो वरुणस्य पाशः उदकान्तमभितिष्ठन्ते । अपः प्रगाह्य तिष्ठन्तोऽवभृथेन चरन्ति । तृणं प्रहृत्य स्रौवमाघारयति । यदि वा पुरा तृणं स्यात्तस्मिन् जुहुयात् । आ प्यायताम् । अग्नीदपस्त्रिस्संमृड्ढि इति संप्रेष्यति । आग्नीध्रः - आपो वाजजितो वाजं वस्सरिष्यन्तीर्वाजं जेष्यन्तीर्वाजिनीर्वाजजितो वाजजित्यायै संमार्ज्म्यपो अन्नादा अन्नाद्याय अपः प्राञ्चं त्रिस्संमार्ष्टि । भुवनमसि विप्रथस्वापो यष्ट्र्य इदं नमः । जुह्वेहीत्यादि । नाग्नाविष्णू । अग्नेरनीकमप आविवेश । अपान्नपात् प्रतिरक्षन्नसुर्यं दमेदमे समिधं यक्ष्यग्ने । प्रति ते जिह्वामुच्चरण्येत् स्वाहा स्रुच्यमाघारयति । वागस्याग्नेयी सपत्नक्षयणी इत्यनुमन्त्रयते । अग्नय इदम् । लुप्यते प्रवरः । घृतवति शब्द इत्यादि । त्रीन् प्रयाजानिष्टा औपभृतं सर्वमानयति । अनूयाजपक्षे अर्धमानयति । पञ्चममेव इष्ट्वा १ शेषेण ध्रुवामभिघार्य वारुणमभिघारयति । नोपभृतं अननूयाजपक्षे । अनूयाजपक्षे उपभृतमन्ततः । आज्यभागाविष्ट्वा । वरुणायानुब्रू३हि । वरुणं यज । वरुणायेदम् । वरुणस्याहं देवयज्ययान्नादो भूयासम् । नारिष्ठान् हुत्वा । जुह्वामुपस्तीर्य कृत्स्नं पुरोडाशमवदाय द्विरभिघार्य स्विष्टकृतौ ध्रौव समाप्तिः अग्नीवरुणाभ्यामनुब्रू३हि । अग्नीवरुणौ यज । अग्नीवरुणाभ्यामिदम् । अग्नीवरुणयोरहं देवयज्ययायुष्मान् यज्ञेन प्रतिष्ठां गमेयम् । अग्नीवरुणौ स्विष्टकृदर्थे यजति । अननूयाजपक्षे नोत्तरं क्रियते । अत्रैवेष्टिसमाप्तिः । अनूयाजपक्षे अग्नीदपस्सकृत् सम्मृड्ढीति सम्प्रेष्यति । आग्नीध्रः आपो वाजजितो वाजं वस्सस्रुषीर्वाजं जिग्युषीर्वाजिनीर्वाजजितो वाजजित्यायै सं मार्ज्म्यपो अन्नादा अन्नाद्याय सकृदपस्स्फ्येनैव सम्मार्ष्टि । औपभृतं जुह्वामानीय । अपबर्हिषावनूयाजौ यजति । देवौ यजेति प्रथमं संप्रेष्यति । यजेत्युत्तरम् । अत्र इष्टिस्समाप्यते ।

द्रप्सवतीभिः ऋजीषप्रोक्षणम् :-

यत्ते ग्राव्ण्णा चिच्छिदुस्सोम राजन् । प्रियाण्यङ्गानि स्वधिता परूꣳषि । तत्सन्धत्स्वाज्ये-नोत वर्धयस्व । अनागसो अधमित्सं क्षयेम । यत्ते ग्रावा बाहुच्युतो अचुच्यवुः । नरो यत्ते दुदुहुर्दक्षिणेन । तत्त आप्यायतां तत्ते । निष्ट्यायतां देव सोम । यत्ते त्वचं बिभिदुर्यच्च योनिम् । यदास्थानात्प्रच्युतो वेनसि त्मना । त्वया तत्सोम गुप्तमस्तु नः । सा नस्सन्धासत्परमे व्योमन् । अहाच्छरीरं पयसा समेत्य । अन्योन्यो भवति वर्णो अस्य । तस्मिन् वयमुपहूतास्तव स्मः । आ नो भज सदसि विश्वरूपे । नृचक्षास्सोम उत शुश्रुगस्तु । मा नो वि हासीद्गिर आवृणानः । अनागास्तनुवो वावृधानः । आ नो रूपं वहतु जायमानः । उप क्षरन्ति जुह्वो घृतेन । प्रियाण्यङ्गानि तव वर्धयन्तीः । तस्मै ते सोम नम इद्वषट्च । उप मा राजन्त्सुकृते ह्वयस्व । सं प्राणापानाभ्याꣳ समु चक्षुषा त्वम् । सꣴ् श्रोत्रेण गच्छस्व सोमराजन् । यत्त आस्थितꣳ शमु तत्ते अस्तु । जानीतान्नस्सङ्गमने पथीनाम् । एतं जानीतात्परमे व्योमन्न् । वृकास्सधस्था विदरूपमस्य । यदागच्छात्पथिभिर्देवयानैः । इष्टापूर्ते कृणुतादाविरस्मै । अरिष्टो राजन्नगदः परेहि । नमस्ते अस्तु चक्षसे रघूयते । नाकमारोह सह यजमानेन । सूर्यं गच्छतात्परमे व्योमन्न् । अभूद्देवस्सविता वन्द्योऽनु नः । इदानीमह्न उपवाच्यो नृभिः । वि यो रत्ना भजति मानवेभ्यः । श्रेष्ठं नो अत्र द्रविणं यथा दधत् । उप नो मित्रावरुणाविहावतम् । अन्वादीध्याथामिह नस्सखाया । आदित्यानां प्रसितिर्हेतिः । उग्रा शतापाष्ठा घविषा परिणो वृणक्तु । आ प्यायस्व समेतु ते विश्वतस्सोम वृष्णियम् । भवा वाजस्य सङ्गथे । सं ते पयाꣳसि समु यन्तु वाजास्सं वृष्णियान्यभिमातिषाहः । आ प्यायमानो अमृताय सोम दिविश्रवाꣲ्स्युत्तमा निधिष्व सौमीभिर्द्रप्सवतीभिः पञ्चभिस्सप्तभिस्त्रयोदशभिर्वा दध्नौदुम्बरशाखया ऋजीषं प्रोक्षति । प्रहृत्य वाभिजुहुयात् ।

ऋजीषस्य सोमलिप्तपात्राणां च अप्सु क्षेपणम् :-

ऋजीषस्य स्रुचं पूरयित्वा अप्सूपमारयति समुद्रे ते हृदयमप्स्वन्तस्सं त्वा विशन्त्वोषधीरुतापो यज्ञस्य त्वा यज्ञपते हविर्भिः । सूक्तवाके नमोवाके विधेम । ततो यो भिन्दुरुत्प्लवते तमुपस्पृशेत् भक्षयेद्वा अप्सु धौतस्य सोम देव ते नृभिस्सुतस्येष्टयजुषस्तुतस्तोमस्य शस्तोक्थस्य यो भक्षो अश्वसनिर्यो गोसनिस्तस्य ते पितृभिर्भक्षङ्कृतस्योपहूतस्योपहूतो भक्षयामि इति । समुद्रं वः प्रहिणोमि स्वां योनिमपि गच्छत । अच्छिद्रः प्रजया भूयासं मा परासेचि मत्पयः सर्वाणि च सोमलिप्तान्यवभृथे प्रविध्यति ।

योक्त्रमेखालयोः विसर्जनं, स्नानं च :-

विचृत्तो वरुणस्य पाशः यजमानो मेखलां वि सृजते । इमं विष्यामि वरुणस्य पाशं यमबध्नीत सविता सुकेतः । धातुश्च योनौ सुकृतस्य लोके स्योनं मे सह पत्या करोमि पत्नी योक्त्रं वि सृजते । अत्र योक्त्रमेखले वाससी जालं कृष्णाजिनं चावभृथे प्रविध्य । देवीराप एष वो गर्भस्तं वः सुप्रीतꣳ सुभृतमकर्म देवेषु नः सुकृतो ब्रूतात् अवभृथं यजमानोऽभिमन्त्र्य । सुमित्रा न आप ओषधयः सन्तु दुर्मित्रास्तस्मै भूयासुर्योऽस्मान् द्वेष्टि यं च वयं द्विष्मः अपः प्रगाह्य सशिरस्कावनुपमक्षन्तौ स्नातः पत्नी यजमानश्च । अन्योन्यस्य पृष्ठे प्रधावतः । उभावाचम्य यद्दिदीक्षे मनसा यच्च वाचा यद्वा प्राणैश्चक्षुषा यच्च श्रोत्रेण । यद्रेतसा मिथुनेनाप्यात्मनाद्भ्यो लोका दधिरे तेज इन्द्रियम् । शुक्रा दीक्षायै तपसो विमोचनीरापो विमोक्त्रीर्मयि तेज इन्द्रियम् ॥ यदृचा साम्ना यजुषा पशूनां चर्मन् हविषा दिदीक्षे । यच्छन्दोभिरोषधीभिर्वनस्पतावद्भ्यो लोका दधिरे तेज इन्द्रियम् । शुक्रा दीक्षायै तपसो विमोचनीरापो विमोक्त्रीर्मयि तेज इन्द्रियम् ॥ येन ब्रह्म येन क्षत्रं येनेन्द्राग्नी प्रजापतिस्सोमो वरुणो येन राजा । विश्वे देवा ऋषयो येन प्राणा अद्भ्यो लोका दधिरे तेज इन्द्रियम् । शुक्रा दीक्षायै तपसो विमोचनीरापो विमोक्त्रीर्मयि तेज इन्द्रियम् ॥ त्रिरञ्जलिना विषिच्य । सर्वमन्त्रान्तेऽभिषेकं कुरुतः पत्नीयजमानश्च, द्विस्तूष्णीम् । उपदेशस्तु प्रतिमन्त्रम् । उन्नेतर्वसीयो न उन्नयाभ्युदित्ते वसुवित्तमा गिरस्स्तोमास ईरते । सत्राजितो धनसा अक्षितोतयो वाजयन्तो रथा इव । कण्वा इव भृगवस्सूर्या इव विश्वमिद्धीतमानशुः ऐकश्रुत्या यजमानः संप्रेष्यति । उदेत प्रजामायुर्वर्चो दधाना अधस्स्यामसुरभयो गृहेषु । गायत्री छन्दाꣲ्स्यनु सꣳरभन्तामस्मान्राय उत यज्ञास्सचन्ताꣳ सुप्रीतस्सुवरप आविवेश यजमानं पुरस्कृत्य उन्नेता तीरे सर्वानानयति । अहते वसानौ तीरमागच्छतः । सोमोष्णीषं द्विगुणं यजमानः परिधत्ते । सोमोपनहनं पत्नी । सोमपरिश्रियणं वा । ते उदवसानीयायामध्वर्यवे दत्तः । उद्वयं तमसस्परि पश्यन्तो ज्योतिरुत्तमम् । देवं देवत्रा सूर्यमगन्म ज्योतिरुत्तमम् इत्यादित्यमुपस्थाय । प्रतियुतो वरुणस्य पाशः प्रत्यस्तो वरुणस्य पाशः उदकान्तं प्रत्यसित्वा । पुनरप्सु प्रविश्य । समित्पाणयः उन्नेतारं पुरस्कृत्य अप्रतीक्षमायन्ति । अपाम सोमममृता अभूमादर्श्म ज्योतिरविदाम देवान् । किमस्मान् कृणवदरातिः किमु धूर्तिरमृतमर्त्यस्य महीयां वदन्तः । यान्यपामित्यान्यप्रतीत्तान्यस्मि यमस्य बलिना चरामि । इहैव सन्तः प्रति तद्यातयामो जीवा जीवेभ्यो निहराम एनत् ॥ अनृणा अस्मिन्ननृणाः परस्मिꣴ्स्तृतीये लोके अनृणास्स्याम । ये देवयाना उत पितृयाणास्सर्वान्पथो अनृणा आ क्षीयेम इत्यन्तम् । सर्वे देवयजनं प्राप्य पादौ प्रक्षाल्य आचम्य । एधोऽस्येधिषीमहि । समिदसि । तेजोऽसि तेजो मयि धेहि आहवनीये तिस्रस्समिध आधाय । अपो अन्वचारिषꣳ रसेन समसृक्ष्महि । पयस्वाꣳ अग्न आगमं तं मा सꣳसृज वर्चसा इत्युपतिष्ठन्ते ।

॥ उदयनीयेष्टिः ॥

उदयनीयायास्तन्त्रं प्रक्रमयति । प्रायणीयावदुदयनीया । तस्यामेव स्थाल्यामनिष्कसितायां श्रपयति । तद्बर्हिस्तन्मेक्षणम् । शालामुखीये प्रचरन्ति । उत्तरेण गार्हपत्यमित्यादि । प्रस्तरमेवाहरेत् । अलुभिता योनिः इति पूर्वस्मिन् बर्हिषि निदधाति । इन्द्राण्यै सन्नहनम् इत्यादि बर्हिरसि देवङ्गमम् इत्यन्तम् । अत्र व्रतप्रवेशः । या जाता इत्यादि । पात्रप्रयोगकाले प्रायणीयास्थाली स्फ्यश्च द्वन्द्वम् । अग्निहोत्रहवण्यादि । शम्यादृषदुपलप्रणीतान्वाहार्यस्थालीमदन्तीपिष्टलेपवर्जम् । इडापात्रमुत्पवनपात्रं च द्वन्द्वम् । अत्र योक्त्रं प्रयुनक्ति । पवित्रे कृत्वा यजमान वाचं यच्छ । सं विशन्तामित्यादि । अदित्यै जुष्टं निर्वपामि । सर्वं प्रायणीयावत् । प्रोक्षणीरासदयेत्यादि । पत्नीꣳ सन्नह्याज्येनोदे३हि । बर्हिरासाद्य स्रुक् संमार्जनम् । षड्ढोत्रा हविरासादनम् । प्रयाजानिष्ट्वा न स्रुचोस्सादनम् । नाज्यभागौ । यजमानः पञ्चहोतारं वदेत् । अग्निमाज्यानां प्रथमं यजति । पथ्यां स्वस्तिमुत्तमाम् । सर्वमुपांशु प्रचरति । आज्यं गृहीत्वा अग्नये अनुब्रू३हि । अग्निं यज दक्षिणत होमः । एवं सोमं पश्चात् । सवितारमुत्तरतः । पथ्यां स्वस्तिं पुरस्तात् । चतुर्णां दब्धिरसीत्यनुमन्त्रणम् । मध्येऽदितिमिष्ट्वा मारुतीमृचमन्वाह । अदित्या अहं देवयज्यया प्र प्रजया च पशुभिश्च जनिषीय । नारिष्ठान् हुत्वा । स्विष्टकृति ध्रौवसमाप्तिः । सा मे सत्याशीराशीर्म ऊर्जमिति विद्यते । एमा अग्मन्निति विद्यते । संस्रावहोमान्ता उदयनीया सन्तिष्ठते ।

॥ मैत्रावरुणी आमिक्षा ॥

मैत्रावरुणीमामिक्षामनूबन्ध्यास्थाने बह्वृचास्समामनन्ति । इषे त्वेति शाखामाहृत्य । व्रतप्रवेशनम् । असिदादानादि । प्रस्तरमेव आहरेत् । परिस्तरणादि । नेध्मम् । वेदं कृत्वा । अन्तर्वेदि शाखाया इत्यादि । न तृतीयस्यै । एकस्याः कुम्भ्याः आलेपनम् । इमौ पर्णं च । वायवस्स्थ । परिस्तृणीत । देवा देवेषु । कर्मणे वां इत्यादि । पात्रप्रयोगकाले स्फ्यमग्निहोत्रहवणीमपरतः । स्रुवं जूहूं उपभृतं ध्रुवां वेदमाज्यस्थालीं वेदाग्रमिडापात्रं योक्त्रं प्रातर्दोहपात्राणि वाजिनपात्रं च । पवित्रे कृत्वा । न ब्रह्मवरणम् । यजमान वाचं यच्छ । सं विशन्तामित्यादि । यजमानः - अग्निꣳ होतारम् । कस्त्वा युनक्ति स त्वा युनक्तु । प्रोक्षणीस्संस्कृत्य ब्रह्माणमामन्त्र्य । पात्राणि त्रिः प्रोक्ष्य । प्रोक्षणीशेषं सदसः पुरस्तान्निधाय । एता आचरन्तीत्यादि । मित्रावरुणाभ्यां हविरिन्द्रियम् । बहुदुग्धि मित्रावरुणाभ्यां देवेभ्यो हव्यम् इति विशेषः । सङ्क्षालननिनयनान्तम् । तप्ते प्रातर्दोहे लौकिकं दध्यानयति । अन्तरितꣳ रक्षः । अविदहन्त । तूष्णीं स्फ्यमादाय । सदसः पुरस्तात् स्फ्यं तिर्यञ्चं स्तब्ध्वा संप्रेष्यति । प्रोक्षणीरासादय बर्हिरुपसादय स्रुवं च सुचश्च संमृड्ढि पत्नीꣳ संनह्याज्येनोदे३हि । प्रोक्षण्यादि अद्भिराज्यमित्यन्तं कृत्वा आज्यग्रहणकाले ध्रुवायामेव गृह्णाति । सुप्रजास्त्वायेत्यादि । प्रोक्षणीरभिमन्त्र्य ब्रह्माणमामन्त्र्य । इध्मवर्जम् । वेदिरसीत्यादि । प्रोक्षणीशेषं निनीय । अयं प्राणश्च । प्राणापानाभ्यां त्वा सतनुं करोमि इति प्रदाय प्रतिगृह्य । सूर्यस्त्वा पुरस्तात् पातु । युनज्मि त्वा । विशो यन्त्रे स्थ इत्यादि । तूष्णीं जुहूपभृतावासाद्य ध्रुवासीति ध्रुवां, ऋषभोऽसीति स्रुवं च सादयित्वा । तूष्णीमाज्यस्थालीम् । एतावसदताꣳ सुकृतस्य लोके तौ विष्णौ पाहि --- यज्ञनियम् । विष्ण्वसि वैष्णवं धामासि प्राजापत्यम् । यस्त आत्मा इत्यामिक्षामभिघार्य दृꣳह इत्युद्वास्य संहत्य द्वयोः पात्रयोरुद्धृत्य वाजिनैकदेशेनोपसिञ्चति । प्रियेणेत्यासादनम् । यजमानः - इदमिन्द्रियं, अयं यज्ञः, ममाग्ने पञ्चहोता । पुनः पञ्चहोता । जुह्वामुपस्तीर्य । मा भेर्मा सं विक्था इति द्विः । अमिक्षाद्वयं स्रुवेण द्विर्द्विरवदाय । अभिघार्य हविः द्विः प्रत्यभिघार्य । मित्रावरुणाभ्यामनुब्रू३हि । मित्रावरुणौ यज । मित्रावरुणाभ्यामिदम् । मित्रावरुणयोरहं देवयज्ययेन्द्रियावी भूयासम् । जेमानम् इति वा । ततो दक्षिणवेद्यन्ते यजमानः केशश्मश्रु वापयते । स्नानं कृत्वा धात्रादीनामाज्येन यागः । धातानुमती राका सिनीवाली कुहूः उपांशुयाजवत् प्रचरति । सर्वेषां दब्धिरसीत्यनुमन्त्रणम् । न पार्वण होमः । नारिष्ठस्विष्टकृति ध्रौवसमाप्तिः । न प्राशित्रम् । इडामार्जनान्ता सन्तिष्ठते १ । ब्रह्मा अयाडग्निरित्यादि आहवनीयमुपस्थाय यथेतं प्रतिनिष्क्रामति । समाप्ता मैत्रावरुणेष्टिः ।

अध्वर्युः - सदो हविर्धानस्य हविर्धानयोरिति प्रथमग्रथितान् ग्रन्थीन् विसृस्य उदीची हविर्धाने बहिर्वेदि निवर्तयति । आहवनीयादुल्मुकमादाय यजमानो वेदिमुपोषति यत्कुसीदमप्रतीत्तं मयि येन यमस्य बलिना चरमि । इहैव सन्निरवदये तदेतत्तदग्ने अनृणो भवामि यदि मिश्रमिव चरेत् अञ्जलिना सक्तून् प्रदाव्ये जुहुयात् । लौकिकान् सक्तून् अञ्जलिना गृहीत्वा विश्वलोप विश्व दावस्य त्वाऽऽसञ्जुहोम्यग्धादेको हुतादेकस्समसनादेकः । ते नः कृण्वन्तु भेषजꣳ सदस्सहो वरेण्यꣴ् स्वाहा । अग्धादिभ्योऽग्निभ्य इदम् । यदाकूतात्समसुस्रोद्धृदो वा मनसो वा संभृतं चक्षुषो वा । तमनु प्रेहि सुकृतस्य लोकं यत्र ऋषयः प्रथमजा ये पुराणाः ॥ एतꣳ सधस्थ परि ते दधामि यमावहाच्छेवधिं जातवेदाः । अन्वागन्ता यज्ञपतिर्वो अत्र तꣴ् स्म जानीत परमे व्योमन्न् ॥ जानीतादेनं परमे व्योमन् देवास्सधस्था विदरूपमस्य ॥ यदागच्छात्पथिभिर्देवयानैरिष्टापूर्ते कृणुतादाविरस्मै तिसृभिर्धूममनुमन्त्रयते । अयं नो नभसा पुरस्सꣴ्स्फानो अभिरक्षतु । गृहाणामसमर्त्यै बहवो नो गृहा असन्न् आहवनीयमुपतिष्ठते । स त्वं नो नभसस्पत ऊर्जं नो धेहि भद्रया । पुनर्नो नष्टमा कृधि पुनर्नो रयिमा कृधि वायुम् । देव सꣴ्स्फान सहस्रपोषस्येशिषे स नो रास्वाज्यानिꣳ रायस्पोषꣳ सुवीर्यꣳ संवत्सरीणाꣲ् स्वस्तिम् आदित्यमुपतिष्ठते । आमिक्षा वेदमुपस्थ आधाय अन्तर्वेद्यासीनोऽतिमोक्षान् जपति । ये देवा यज्ञहन इत्यादि । ततो यज्ञ शं च म इति जपित्वा । वृष्टिरसीत्यप उपस्पृश्य । ब्राह्मणाꣲ्स्तर्पयितवै इति सम्प्रेष्यति ।

॥ उदवसानीया इष्टिः ॥

प्राजहितं समारोप्य यज्ञपात्रैः सह प्रागुदग्वा उदवसाय इदमूनु श्रेयो वसानमागन्म शिवे नो द्यावापृथिवी उभे इमे । गोमद्धनवदश्ववदूर्जस्वत्सुवीरा वीरैरनु सञ्चरेम यजमानो देवयजनमध्यवसाय

उदवसानीयायास्तन्त्रं प्रक्रमयति । उदवसानीयया यक्ष्ये । विद्युदसि । अग्न्यन्वाधानादि । इमामूर्जमिति यथातिथि निर्देशः । उदवसानीयꣳ हविः । पौर्णमासं तन्त्रम् । पञ्चदश सामिधेन्यः । अलङ्कृत्य, परिस्तीर्य, देवा देवेषु कर्मणे वामित्यादि । पात्रप्रयोगकाले अष्टाकपालानि स्फ्यश्च द्वन्द्वम् । अन्वाहार्यस्थाली वर्जमितराणि प्रकृतिवत् । निर्वपणकाले अग्नये जुष्टं निर्वपामि । अग्ने हव्यꣳ रक्षस्व । अग्नये वो जुष्टं प्रोक्षामि । एवमधिवापस्संवापश्च । मन्त्रेणाभिघारणम् । प्रियेणेत्यासादनम् । यज्ञोऽस्ययं यज्ञो ममाग्ने चतुर्होतेत्यासन्नाभिमर्शनम् । यदि रात्रिमतीत्य चरेत् सर्वप्रायश्चित्तं कृत्वा प्रधानयागः । अग्नयेऽनुब्रू३हि । अग्निं यज । अग्नय इदम् । अग्नेरहं देवयज्ययान्नादो भूयासम् । दक्षिणाकाले अनड्वान् दक्षिणा । तत्प्रतिनिधि हिरण्यं वा । ब्रह्मन् ब्रह्मासीत्यादि । रुद्राय गामिति प्रतिग्रहः । ब्राह्मणतर्पणान्तं इष्टिस्सन्तिष्ठते ॥

अपि वा विहारं कल्पयित्वा मथित्वा वोपावरोह्य । वैष्णवीं पूर्णाहुतिं उदवसानीययास्स्थाने होष्यामि इति सङ्कल्प्य । विहृत्य पूर्णाहुतिं जुहोति । द्वादशगृहीतेन स्रुचं पूरयित्वा अन्तर्वेद्यूर्ध्वस्तिष्ठन् इदं विष्णुर्वि चक्रमे त्रेधा निदधे पदम् । समूढमस्य पाꣳसुरे स्वाहा । विष्णव इदम् । सा यावद्रात्रेष्टिस्सन्तिष्ठतेऽथ सायमग्निहोत्रं जुहोति । काले प्रातर्होमम् । सन्तिष्ठतेऽग्निष्टोमोऽग्निष्टोमः ॥

॥ समाप्तः अग्निष्टोमप्रयोगः ॥


